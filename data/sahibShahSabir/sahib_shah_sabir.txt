د پرهر ژبه مې هغسې ګويا ده
خو د زړه درزا مې ستړې ده ساه ساه ده

د مئينو زړونــه مـــه ماتوئ خلکه
په دې ښار کې دغه لږه شان رڼا ده

ما د ميني دنيا ومونده غني شـوم
خلکو وې چې په دنيا کې خو دنیا ده

چې د زړونو آئینې پکې زنګ اخلي
یره دا لا څنګه ښار څنګه هوا ده

د رقیب په خوله کې څنګ ښکلې تاثیر دې
هر څوك وايي چې مئينو ته ګناه ده

چی پخپلو کې پښتو ویلی نه شو
په دې څه که پښتانه یو پښتونخوا ده

د ارمان په سترګو لګه شان رنړا شوه
را ختونکې چرته سترګه د سبا ده

ما په دې دنيا کښې مه چېړه ناصحه
هغه بله دنیا ستا سهي چې ستا ده

د قیامته هر سړے داسې يرېږی
لکه هر سړي چې کړې څه ګناه ده

د نظر په زور دې څوك غاوره نه شي
ما په غشو کې پېرلې خپله ساه ده

د خودی نشه يې ماته شوه په سر کې
د صابر د خود سرئ دغه سزا ده

غرسنۍ د تورو غرونو پناه کېږي
که سپوږمۍ د ګړنګونو پناه کېږي

ما یې یو دیوال ترمینځ زغملے نه شو
هغه ځي ځي د ملکونو پناه کېږي

ما وژلو‌ له سپرلی د ځان سره کړي
ما چې ویني د ګلونو پناه کېږي

د مخ سرو یی د اسمان لمنې سرې کړې
لکه نمر په چنارونو پناه کېږي

په کوڅو کې څوك د مينې رڼا وېشي
چې تېرې د ګټ پیرونو پناه کېږي

چې رښتونو څه وې هغه رښتيا کېږي
دروغژن د دیوالونو پناه کېږي

دغه چا ورته زما د راتلو ووي
دغه څوك ده چې د ورونو پناه كېږي.

په غزل او په سندره نه پوهېږي
یار د سره په خبره نه پوهېږي

ما ته  وايي چي زما په رضا ګرځه
پوهوم یې خو کافره نه پوهېږي

چې په كوم لوري مخ واړوي ملك وران كړي
پخپل زور خو زوروره نه پوهېږي

ما د مينې په راز څو څو ځله پويې کړه
خو د حسن جادوګره نه پوهېږي

که رښتیا وایې بهر د څړيكې څه دي
چې وځي مې د پرهره نه پوهېږي

د هنر په جامه پټ قامونه شته شو
پښتنو اغوستې زغره نه پوهېږي

ځني خلك د ازله زورور وي
ځينې خلک بې د شره نه پوهېږي

چې زما یقین یې يره وروکه نکړه
ترهیدلې ده او تره نه پوهېږي

دا په څه نشه کې داسې لېونۍ ده
چې پريوزي د کمره نه پوهېږي

د خانانو به څه وایو چي خانان دي
ملنګان د پښتنو خپلو کې وران دي

چې د ځانه ناخبره دي د ځان دي
چې د ځانه خبر شوي دي په ځان دي

مونږه هغسې د زمکې لايق نه يو
د دنیا قامونه ستوري د اسمان دي

وخته دلته چې قدم ږدي نو په خیال ږده
ددي خاوري کاڼي بوټي شهيدان دي

پښتو هغه ګنهګاره دوزخي ده
پښتانه غزا له تلي جنتيان دي

د صدو نه د سیندونو خوا کې اوسو
خو زمونږ فصلونه اوس هم په باران دي

داسې ښکاري چې رښتوني خلک ډېر دي
د دنيا خلك له ژبي اويزان دي

سړيتوب وي د سړي په څو خبرو
په سړي کې خو څو نښې د انسان دي

زه رښتونی چې څه وايمه رښتيا شي
خلك وايي چې په دې سړي پېريان دي

دا یو څو یاران که نه وي بیا به نه یم
زما ژوند دغه يو څو خواږه ياران دي

د ښاغلو لېونو لیونے پیر دے
د صابر یاران د ميني قدردان دي

څوك دې نه وايي چې ماته ګناه نه شته
د کابل په جنګ کې چا ته ګناه نه شته

ما خو وې چې ته پخپل اختیار کې نه يې
ما خو تاته وي چې تاته ګناه نه شته

زوروره زورور خو زورو دي
زورور ته خو میراته ګناه نه شته

چې په خلکو کې د عقل ترې نه وي
که دروغ وايي ملا ته ګناه نه شته

مونږه څه ورکړي څنګه ترې څه غواړو ؟
نوي ژوند نوي دنیا ته ګناه نه شته

نه نه ستا ظلم په ظلم حساب نه دے
نه نه تاته خو نیاواته ګناه نه شته

داسي لږ لږ زه له ځایه لېونے وم
د ساقي سترګو ته زیاته ګناه نه شته

چې زمونــږه د بـــلا ســـره ياري ده
که بلا مو خوري بلا ته ګناه نه شته

مونږ د ځان سره څه ونه کړه صابره
مونږ په ځان کړی دنیا ته ګناه نه شته

څه ګلونه څه رنګونه څه نغمې کړم
ستا د ښار خبري ستا په شان خوږې کړم

د تیارو د غرور سترګې به رڼې کړم
پرهرونه به په لارو کې ډیوي کړم

څوك چې ما او تا یوځای لیدلی نه شي
ورپسې به هغه ستا د خولې ښېرې کړم

د جانان د خوبولو سترګو یاده
ته راځې که د زخمونو ډیوې مړې کړم

زه د هر محفله ستړے کور ته راشم
زه په هر اتڼ کښې ځان ذرې ذرې کړم

هغه سترګې دې يو څو ورځې زما شي
چې د مينې په خوبونو يې مړې کړم

د سپرلي له خوا په دومره نصیب غواړم
چې د ګل شونډې پخپلو وینو سرې کړم.

نور زما په ژوند کې څه دي د زړو ورځو يادونه
شوګیرو وهلي سترګی ستړي ستړي ارمانونه

ما په خوږ زخم کې پټ کړل، ما په سور پرهر کې ونغښت
وينې ويني ارمانونه، څړيكې څړيكې حسرتونه

خدایه دا لا څنګه ژوند دے ما خو کله کله وژني
د ساقي ګلابي سترګې انګوري سره شرابونه

محبت او عقل دواړو چي ليدلي ليوني دي
د باګرام په مازیګر کی د باګرام سکڼی سیلونه

د جنت د حورو خیاله سترګې وغړوه ګوره
په دې غرونو کې پېښېږي قامتونه قیامتونه

دلته دومره اوبه نه شته چي څوك وكري ګلونه
دلته غرونه غرونه واوري دلته واوري واوري غرونه

د فطرت په لاس کې ډیر څه خو مننو له څه ورکړي
زلزلو خپلې زمکه     تندر تندر اسمانونه

یره ژوند دې خو څه ژوند دې چي تيريږي څه تيريږي
بي نشي مازيګري دي، بي ديدنه ماښامونه

د صابر د زړه په کور کې ما ليدلي دي ګواه يم
د زخمونو دفترونه د دردونو کتابونه

راځي د ځان سره رڼا راولي
سپرلي قسم کړے چې تا راولي

دا چې په کلي کې نفرت خوروي
دا خلك كلي ته بلا راولي

ما د ارمان په خوله باور کړے وو
ما وې چې تا به په رښتيا راولي

زما نه غم د محبت هيروي
زما خوږمن ما له خندا راولي

زما د زړه د پرهر څړیکه څړیکه
تا يادوي ما له ژړا راولي

مونږ چې ډیوه د محبت بلوو
وخت مهربانه شي هوا راولي

څوك به ستا نوم د چا نه څنګ پټوي
څوک به سپوږمۍ کور ته په غلا راولي

سپرلی، ځوانی او لیونی خیالونه
ياد يې د ځان سره دنیا راولي

دا د شعور په شرعه مخکي تلي
دا قافلی به څوك په شا راولي

ستا د بڼو د بڼ الوتي مرغئ
ما د بنوسوري له بيا راولي

دومره څه یو بل خوبه وپیژنو
سپرلی به دومره څه رڼا راولي

څنګ د واعظ خبره ومنمه
دنیا به څنګه څوك په شا راولي

نور دې څوك نه ژاړي چې نه ژاړمه
دلته چې څوك ژاړي ژړا راولي

د چا خاطر وي د چا غم صابره
تا میکدې ته خامخا راولي.

ته خو خبر يي چي په تا څه وشو
ته څه خبر یې چې په ما څه وشو

په میکده کې چې بېګاه څه وشو
ستا په سر وشو چې اشنا څه وشو

ګرځمه خپل کور پکې نه پیژنم
په کلي وشوه که په ما څه وشو

خپل پکې یو بل سره نـه پيژني
دا د دي دور په رڼا څه وشو

ښه رښتيا څه يې وي چې نه به راځي
قاصده دا څه وايي دا څه وشو

په ميو وينځي د لمن داغونه
په محتسب خو په رښتیا څه وشو

خبره دا وه چې انکار يې وکړو
خبره دا نه ده چې بيا څه وشو

ما د بلا زلفو بلا غوښتله
ما سره دغسې  بلا څه وشو

ساه پکې اخلم خـو سـاه سـاه يـم پکې
هسې مې وژني په هوا سه وشو

هر څوك په ځان د چا نه نه دي خبر
څوك خبر نه شو چې په چا څه وشو.

خویا به تا او یا به ما کوله
نوره د مينې قیصه چا کوله

که د حالاتو سترګې هر څنګه وي
ما د ارمان سره وفا کوله

واعظه خلاص شوي د ايمانه پکې
په محبت کې دې ريا کوله

ما به دشنو خالونو رنګ ورکوو
زما د زړه داغ به رڼا کوله

د هغه مخ د حیا سره داسې وو
ماڅه چې ګل به تري حيا کوله

د ګاونډي خوب یې له خدایه غوښته
اشنا د خپله کوره غلا کوله

ما د وړو بچو ژړا ژړله
د کوټې هر لرګي ټقا كوله

هغه شپه رنګ د میکدی بدل و
هغه شپه ستا خبره چا کوله

خدايه چي هغه خلک څنګ خلك وو
چا چې به مينه په رښتیا کوله

زما د زړه هغه ور پورې نه شو
هغه چې تا به پکی تا کوله

صابره ودې لیدو پوهه شولي
تابه په غم پورې خندا کوله

د خپل نظر زورورتيا ګوري
زما قاتل په ما کې ساه ګوري

څه نوے رنګ نوي  رڼا ګوري
سپرلے چاپیره ګرځي تا ګوري

ماته په دي سړي کي غلا ښکاري
دا سړے ښکلو ته په غلا ګوري

واعظ به څه د ژوند کتاب ولولي
هغه په ټکو کې ګناه ګوري

زما احساس ماله سزا راکوي
ما له څه غم ګوري سودا ګوري

ښکلي ښارونو ته راغونډ شو سره
مئينان څه له ځي صحرا ګوري

ستاد بڼو د بڼ الوتي مرغئ
راځي زما د زړه درزا ګوري

زما په سترګو څه بلا شوې ده
که تاتـــه نـــه ګـورمــــه تـــا ګـوري

صابره څنګه تاته وګورمه
دنیا ته نه ګوري دنيا ګوري

تنګ د یوې شپې د انتظاره دے
دا زړه ناقلاره ناقلار دے

هغه سړے  هغسې په تا مئین
تا چې څوك شړلے ددې ښاره دے

هغه به د مينې لېونے نه وي
تا چې څوك شړلے ددې ښاره دے

اوس زما نظر زما نظر نه دے
تا چی اړولې ستا په لاره دے

هر سړي چي هر څه زهر څښلي دي
هر سړې د هر څه نه ويزاره دے

دا سړے منم چی دروغژن نه دې
زړه يې ښه دے ذهن یې بېکاره دے

مينه زوروره زړه وره ده
زړه یې رانه وړے ستا دپاره دے

څه وايي سپرلیه ماته څه وايي
ستورو درته نه وي چې بې ياره دے

ستا د مینی تور پرې لګیدلے دے
تلے که صابر په هره لاره دے

سپين تنكي غانټول او سره ريدي مي درله راوړه
غرونه مې راوړې نشو سپرلي مې درله راوړه

ما د کوه قاف ښاپیرئ څه کولې راغلم
ستا دپاره تلې وم غمي مي درله راوړه

تا وې چې د بنګړې ګډا ډير غمونه ورك كړي
ما وي چې خوشحاله شی بنګړي مي درله راوړه

خيال د مستې پېغلې او د مات منګي ټيكري
زړه د خپل وطن مازیګری می درله راوړه

تا خود جامونو توبه کړې ده واعظه
واخله شرابونه کټوري مي درله راوړه

ته د شپې د لارې د تیرو نه يرېدلې
راشه د دنیا اور اورکي مې درله راوړه

ډېر که مې زړه وغوښتل چې ډېر څه درله راوړم
هېڅ مې پیدا نکړه اسويلي مې درله راوړه

وخته هفــه ستـا راكــړي تـالـه در کـــوم
لـپـه کـه پـه لـپـه کـې ازغــي مــې درلـه راوړه

ما وي چې یوازي یې خفه به يې صابره
راغلم د خالونو ښاپېري مې درله راوړه

هغسې مینه کوم هغسې وفا کومه
ستا هغه یو نظر ته هغسې دعا کومه

ما چې د بل دپاره څه کړي سهي مې کړي
زه چې د ځان دپاره څه کووم خطا کومه

اوس مې په زړه او ذهن داسي راخوره ده مينه
اوس چې د چا سره خبره کووم دا کوومه

که ګناه نه غواړي رښتيا ورېځ دې نه راولي
زه په وريځو کي نشه کوم ګناه کومه

چې په تیارو کې د رڼا د زړه خبرې کوي
دا سړې څوک دے چې زما د زړه خبرې کوي

اوس سړے داسې په اسانه سړے نه پېژني
خلك هوښیار شو په خطا د زړه خبرې کوي

چې د رڼا او د رنګونو موسم پيژني څوک
باران ته ناست دي د برېښنا د زړه خبرې کوي

څوك چې د جنګ وايي د جنګ د زوره نه دي خبر
دا ليوني دي د بلا د زړه خبرې کوي

دا چې په مونږ او زمونږ مينه پورې ټوقې کوي
دا څوك د كم ځاي دي؟ دا د چا د زړه خبرې کوي

اوس څوك رښتیا خبره هم ښکاره کولې نه شي
اوس یاران یو بل ته په غلا د زړه خبرې کوي

مدام سنګسار وي په صابر غریب مې زړه وسوځي
څومره ساده دی په رښتيا د زړه خبرې کوي.

وږے تږے وي رنځور وی لیونے وي
زمونږ غم څه د غريب سړي بچے وي

سړے څنګ سړي خورو ته سړے پرېږدي
په سړي خو به خوږېږي چې سړے وي

د شکست حوصله نه لرم پښتون يم
مقابل که مې زنځير وي که زمرے وي

خو چې څه د مينې خوږ لري په زړه کې
په ما ګران وي که د غرونو لېونے وي

که د کور د درد د دوړو نه راپټ شو
خو په ښار کې د غم لړې وي لوګے وي

د زخمونو جامې واغوندئ چې ورشو
لیونو په میخانه کې به سپرلے وي

ستا د غم د غنو سرري په سر ګرځي
ستا صابر به د رقیب د زړه ازغے وي

چې په دروغو خوشحالېږي په رښتيا خفه وي
هغه یاران خو به له مانه خامخا خفه وي

زما خوږمن له ما نه لرې په صحرا دیره دے
زما په كلي كې څوک نه شته چې په ما خفه وي

هغه سړے څه عجيبه  عجيبه ټوقې کوي
ما اوريدلي چي زما خفه په ما خپه وي

د پیښور په ښار بلا شوي چي اوسې پکې
زړه به دې تنګ وي په وجود کې به دې ساه خفه وي

د مرغو شور په کومه لار مرغی په کومه لاړې
بڼونه ختم شو سحر خفه هوا خفه وي

مینه به کوم کوم زړه ساتي څومره ناکام به کوي
دا خو دنیا ده د سړي نه به دنيا خفه وي

دا د ازار په ډیری وختل ازار به مومي
چا چې نن جنګ وکړو دا خلك به سبا خفه وي

زه د زړه منمه خو څه خبره ومنمه
دغه دی ستا نه مرور دی خو په تا خفه وي

څه لیونے دے چې پـه يو  ځاے کی خوشحاله نه وي
صابر په ښار کې مرور ئی په  سحرا خفه وي

نه هغه رڼې سترګې نه باڼه وینو تیاره ده
بې زړه نه يو خو څه وکړو ، مونږ څه وينو تياره ده

بس اورو چې په ښار کې د اسونو بادشاهي ده
په سترګو نه اسونه نه سواره وینو تیاره ده

په دې کوڅو کې هسې غړېدلي سترګې ګرځو
د يار د بڼو سوري پکې نه وينو تياره ده

د ښکلو د مخونو په لیدو پسې ړانده شو
د ښکلو نظرونه څنګه ووینو تیاره ده

د ډېرې زمانې نه مو څه ولیده نه زده کړل
د ډېرې زمانې داسې څه نه وينو تياره ده

د هغه ځایه اخوا خو تيرې د لامکان دي
تر هغه ځایه هم څه رڼا نه وینو تیاره ده

ددې او د هغې تمیز به څنګ کوو صابره
په سترګو خو نه دا او نه هغه وینو تیاره ده.

د محبت د ګلستان خبرې نه کوي څوك
خلق هوښیار شو د تاوان خبرې نه کوي څوك

هر چا د خپلو پرهرونو ژبې وتړلې
د سرو ګلونو د باران خبرې نه کوي څوك

زما د ښار د محتسب دعا قبوله  شوله
زما په ښار کې د ايمان خبرې نه کوي څوك

یاران په خوب کې ښاپېري ويني خوبونه ويني
د شپې د ستورو د کاروان خبرې نه کوي څوك

د قامتونو قیامتونو قیصې هېرې شولې
د جنتونو د جانان خبرې نه کوي څوك

د ظالمانو زور قوي شه ويري ورکې شولې
د مظلومانو د ارمان خبرې نه کوي څوك

ما درته وې د نظر بازو د نظره به شي
ما درته نه وې چې د ځان خبرې نه کوي څوك

نه حوصله د انتظار لري نه میني کوي
زړونه د کاڼي شو نه درد کوي نه وينې کوي

د نوي دور د شیرینو خولو د شره توبه
شيرني غواړي چې خبرې د شيرينې کوي

مونږه د خپلو خوش فهمو په څلو وژړوي
حقیقتونه فيصلي څومره سنګينې کوي

دا ګودر هغسې د زړونو زلزلې يادوي
دا ګودر هغسي قيصي د ماه جبيني كوي

چې د حالاتو په سړه سينه کښي اور بلوي
سړے  که هر څه وي جامې به اور ورینې کوي

چې د رنګونو سره الوزي رڼا خوروي
خیال به مهین لري، خبري به رنګينې کوي

دا يو صابر دې چې ځه څه نه څه رښتیا ووايي
دا یو سړے دے چې خبرې لږې سپینې کوي.

ما چی کوم نوم د خپل نظر په آئینه ولیکو
هغه نوم هر سړي پخپله دروازه ولیکو

زه خو سپرلے ستا د ښائست د مخه پیژنمه
ما خوغزل ستا د قامت په حواله ولیکو

د دوزخونو په تودو لمبو کې ورغلمه
د جانان نوم می د جنت په مناره ولیکو

د ښائستونو د سپرلي په ښار کې پوخ دېره شوم
د مينې ټکے مې په زړه کې په پخه ولیکو

ما خو د ژوند په کتاب بل اعتراض نه دے کړے
ما يې تنقید په بې ترتيبه سریزه ولیکو

زما د مینې نه منکر زما د نومه منکر
زما غزل د خپل کتاب په حاشیه ولیکو

مغل به اوس هم زورور وي په چا څوك به لري
ما ئی شکست د خپل تاریخ په تاتره ولیکو

هغه چې ما پکې ډیوه په لاس ټکرې خوړې
ما یو کتاب په هغه شپه هغه تیاره ولیکو

نور چې مې څه لیکل کاغذ و پـه کاغذ  مې ليکل
خو چې ستا نوم مې ليکو دا مې په سينه ولیکو

په زمانه پس می څوك وليده چې هغسې وه
په زمانه پس مې يو نظم هغه شپه ولیکو

د ګلونو تماشه وي کله لګه  کله ډیره
په نصيب کې مي نشه وي کله لګه کله ډيره

خپل زخمونه خکلومه خپلو څړیکو ته تودېږم
هره شپه مې شوګيره وي کله لږه کله ډیره

کله زار شمه د ځانه کله ځان د چانه زار کړم
زما مینه عجيبه وي كله لږه کله ډیره

د پی مخـو ســل خبري، سل بهاني سل مكيزونه
د مئين يوه ګیله وي کله لګه کله ډيره

د احساس د زړه په زمکه د الفت فصل كرمه
زمانه رانه خفه وي کله لګه کله ډيره

هر نظر پكې تيندك خوري هر احساس پکې تېروځي
په دې کلي کې تیاره وي کله لږه کله ډېره

چې په کوم سر کې سودا وي چې کوم سر وکړي نروي
هغه سر ته خطره وي کله لږه کله ډيره

ته چې زلفو له څنډ ورکړې کلی وران کړې وطن وران کړې
ته چې راشي زلزله وي کله لګه  کله ډيره

د پردو خبرې اوري د پــردو په خوله تیروځې
د صابره مې ګیله وي کله لږه کله ډيره

باغ و بهار دې چې په سترګو کی خبرې کوي
ښکلي هوښيار دي چې په سترګو کې خبري کوي

دا کوم سپرلي دي چي د حسن په نشه پوهه دي
د کوم ګلزار دي چې په سترګو کې  خبري کوي

لاپه مئينو د الفت نشه ختلی نه ده
لا خو هوښيار دي چې په سترګو کې خبرې کوي

د خاموشئ رواج یی هم په ژبه نه پوهېږي
څه ناقلار دي چې په سترګو کې خبرې کوي

دلته چي ژبي خوزوي جيبونه ډك ګرځوي
دلته کې خوار دي چې په سترګو کې خبرې کوي

دا خلق څوك دي چې خالونه يې رنګونه نولي
دا د کوم ښار دي چې په سترګو کې خبرې کوي

هغه بې شماره دي چي ښکلي قامتونه لري
هغه په شمار دي چي په سترګو خبري کوي

دلته بي شرمو ژبه ورو دنیا وخوړله
دلته په دار دي چې په سترګو کې خبرې کوي

د څړيکو څړيكو پرهرونـو نـه يـې وينې څاڅي
دلته بيمار دي چې په سترګو کې خبري کوي

نشه نشه دي چې احساس لري په غم اخته دي
خمار خمار دي چې په سترګو کې خبرې کوي

ته به يې پیژني صابره خوتا نه پېژني
دا د لوی ښار دي چې په سترګو کې خبرې کوي.

د زړه زور نوے کوومه مینه ګورمه ځان تلم
زه چې اوس هم کله کله د حالاتو سره تلم

هغه مینه هغه زه یم هغه شپه هغه جنون دے
تلي تلم په تلي کې د پیرونو سره پلم

خپلي لاري رڼومه په رڼا د خپلو اوښکو
نه د نمر پرواه لرمه نه په ستورو پسې زغلم

که د ګل ارمان می هر څو د پرهر په لمن پټ کړو
خزانونه خو شکمن وو، خزانونو خـو څــارلم

ستا خوږو خوږو خبرو داسی خوږ خوږ شوګیره کړم
چې د اور څادر مې واغوست په سکروټکو کښې څملم

دا چې اوس يې څه په خوله دي اوس چې څه ته رښتيا وايي
زه په دي د يار دشمن وم زه په دي اشنا وژلم

میخانه وه لیونتوب و زه د ځانه خبر نه وم
ما به تاته وي کتلي تا په سترګو کې څارلم

تا به هر چاته دروغ وي ته د هر سړي اشنا وي
ما به هر چاته رښتیا وی زه خو هر سړي وژلم

خدای بخښلي جنتي دي، څوك رښتوني دي رښتيا دي
ما چی خود رښتیا منلی، زه چی چا رښتیا ګڼلم

احساس لرم مئين يم چې هنر لرم پښتون یم
په سکروټکو کې به اوسم به انګار کښي به څملم

د حالاتو مصلحت خو د حالاتو په سمون وي
مونږ د ميني ليوني یو مونږه ظلم ګڼو ظلم

نور څه نه سهی صابره خو رښتونے يم رښتیا یم
دومره هر چا پیژندلم دومره هر سړي منلم

څه د جلوس څه د جلسې څه د غزا شهیدان
موني بې هنرو پښتنو سره بلا شهیدان

په میدان ما جنګوي ما له شاباسی راکوي
خو د میدان په وېش کې نه مني زما شهيدان

زه د خپل يو یو ارمان یو یو څلے  خه پیژنم
پخپلو لاسو مې ښخ کړي د وفا شهیدان

مونږه د یو جنګه خبر نه شو چې چا وګټو؟
مونږه د هره جنګه راوړه د دنیا شهیدان

مونږ ددې دور د فرات په غاړه مړه د تندې
مونږ ددې دور د تاریخ د کربلا شهیدان

خپل پردي کوم یو زورور پکې سرونه خوړو
دا د کابل شهیدان ښکاري په رښتيا شهيدان

چرته د یو څلي به پورته شي شغله د رڼا
په دې تیارو کې دې هېر مه شه د رڼا شهیدان

نن سبا ډیر زورور نه منی رښتيا خبره
مونږه په نن سبا کې واخله خامخا شهیدان

دا  څه خبره ده دا څه اورو دا څه وايي څوك
پښتو به وايي خو پښتون به ځان ته نه وايي څوك

زما ملګري دې پښتو وايي، پښتون دې مني
ماته دې خیر دے نوموړې ادیب نه وايي څوك

دا چې په څلويي د سلو کالو ننګ تازه دی
دا څوك وژل شي دي خلكو ته به مړه وايي څوك

زمونږ سرونه يې په کار وي په مونږ کار نه لري
زمونږ په دور کې چې مونږ ته پښتانه وايي څوك

زه خو سره د عقله دغسې ټکري خورمه
زما نصيبه ماته هغسي سپیره وايي څوك

د زه او ته نه خو زما او ستا قیصه جوړه ده
څنګ ګنهګار دي؟ چې په عشق كې ځان ته زه وايي څوك

خبره دا نه ده چې خلك په رښتيا نه مني
خبره دا ده چې رښتیا خبره ووايي څوك

مونږ د نظر په جنګ کې دغسې بايللي زړونه
چې د بڼو غشي ورېږي زړه ته زړه وايي څوك

ستا هغه یو ،ایمان یوه ژبه یوه خبره
صابره  تاته به په دې دور كــې ښـــه وايــي څـوك.

د زلفو غر په بله واړوي د غرونو جینئ
وخاندي بلي كړي لمبې په چنارونو جینئ

راشې د ځان سره يادونه د سپرلي راولي
خدای جوړه کړې د ګلونو د رنګونو جینئ

د زړه په زمکه د تنکو زخمونو کر کومه
ګلونه وکرل د کور په دیوالونو جینئ

اوس ټوله شپه سازونه اورمه سندرې ليکم
مئينه شوي په سندرو په سازونو جینئ

چې قدم اخلمه ټالی وهم ټکري خورمه
څنګ زنګولې یم د زلفو په ټالونو جینئ

ناجوړه نه ده خو زما روغې راستی وهلې
هسې دې نه ګرځي په نورو زیارتونو جینئ

اوس په ورغوي کې زما د وينې رنګ پټوي
ګوتې وهلي دي زما په پرهرونو جینئ

ما سره غم دے چې د واورو سره واوري نشي
زه يرولے یم د غرونـــو بـــارانونو جینئ

مینه د ګرانو ګرانه څنګ اسانوي صابره
راغله په څنګه ګرنګیدلي ګړنګونو جینئ

خدائ خبر چي څنګ به دې جانانه هيروم
دا به لکه ځان د خپله ځانه هیروم

څوك چې مې په هېره چرې هم هېر کړی نه دی
هغه څوك به څنګه په اسانه هیروم

خوب خو کله هېر او کله یاد څه داسې كېږي
خيال به دې په څه خبره  ګرانه هیروم

هر سه چې ستا له  بركته يمه عشقه
ستا کومه نیکی به مهربانه هیروم

ووایه چې کله دې د تندې سوې نه يم
کومه ناروا به دې اسمانه هيروم

ساه که مې څه ده خو ستا په ساه کې ده پوهېږم
څنګه تا به ولی؟ خپل ارمانه هیروم

لا خو مې د زړه د پرهرونو وینې څاڅي
څنګ به دې د مینی ګلستانه هیروم

مه وايه د خلکو خلك هر څه هر څه وايي
مه مې هېروه نه به دې جانـه هـېـروم

ځم د پښتنو د غرونو كاڼي ورله وړم
خپل پی مخی لال د بدخشانهرهېرووم

دا د هېرولو خويې ئې  ښه نه دے صابره
دا عادت ده هغه مسلمانه هیروم

دا وني بوټي واوري او ګلونه مې وطن دے
دا غرونه مې هډوکي دي دا خاوره مې بدن دے

بېشکه چې بې وسه یم خو نه داسې ورك نه يم
په موټي کې مې اوس هم خپله خاوره خپل وطن دے

ته څوك يې؟ څه دې نوم دي؟ څه به ته څه به دې زور يي
ددې خاورې د زور خونه دهلي او نه لندن دے

دا ته څه يې دا ستا د ځانه څه طمع پیدا شوه
زمونږ خو هغه ځان دے چې په دې خاوره مئين دے

که لاس دې ورله وروړو د زوره به يې خبر شې
ګریوان د پښتون مه ګوره که هر څومره ښیرن دے

خبر يې چې په دې وطن کې سر لري سردار يې
دا سمه پښتونخواه ده دلته هر څوك قدرمن دے

د مينې په وخت مینه وي د تورې په وخت توره
بس دا زما د قام د هري نرې پېغلې فن دے

نور نه کښېني ورځي د مغل خيلو خبر اخلي
خوشحال راپاڅيدلے دے شلولے يې کفن دے

نه ته زړه په غلطه يې په دې سړي تيروځي
نه دا سړے زہ پیژنمه دے خو دروغژن دے

چې هرڅه يمه يم نه دروغژن نه منافق یم
چې کوم داغ مې په زړه دې هغه داغ مې په لمن دے

د ډېرو پسرلو په دعا جوړ نه شو صابره
هم هغسې خوږېږي هغه زخم دے زولن دے

چې زما تنهايي وويني ګويا شې
خاموشي د دېوالونو په ژړا شی

زه پوهېږم چې زمـا د زړه زخمونه
په تودو څړيکو کې ساه واخلي صفا شي

څه یادونه په ما اوس هم خفه کېږي
چې خفه ورته ښکاره شم خواله راشی

مونږ خو دا نه وې چې لارې دې تيارې شي
مونږ خو وې چې ګټ پیرونه دې رڼا شی

څه پیکه پیکه لوګي لوګي ماحول دے
کله کله خو مې ساه پکې ساه شاه شي

چې زما د مخه تا سر اشنا شي
مينې هغه خلق تا پیژني ستا شي

کله کله تا ته ستا لوظونه ياد کړم
کله کله مې زړه دغسې خطا شي

په ليدو د د قامتونو قیامتونو
ګړنګېدلي‌ ګړنګونــــه وارخطــــا شــــي

چې کوم زخم مې هوا وخوري تازه شي
چې مې کومه څړیکه ساه واخلي ساه ساه شي

مونږ د ځان نه یو په ځان نه یو صابره
مونږ دې وسوزو خو لارې دې رڼا شي.

د محبت په تاتره کښې اوسو
مونږه مدام په خطره کښې اوسو

د خپلو غرونو غوندې ورژېدو
په زلزلیزه جزیره کې اوسو

لا‌ خو د ځان په خوږو نه پوهېږو
لا د بارودو په نشه کښې اوسو

لا خو نه کور شته نه کنډر، نه کلې
لا خو په ورانه ادیره کښې اوسو

د خاموشی په سمندر لاهو يو
د زورورو په محله کښې اوسو

دا مونږه څنګه په ځان نه پوهیږو
دا مونږ په کومه زمانه کې اوسو

موني به ترڅو داسې ټكري وهو
مونږ به تر کومې په تیاره کښې اوسو

ګورې خو ګوره د نظره به شې
د سترګو توره د نظره به شي

ستا د اوږدو زلفو بلا واخلمه
ګرځې سرتوره د نظره به شې

ځه چې په زخم کښې دې ونغاړمه
د څړيکې شوره د نظره بــه شـــې

يوې خندا دې لېونی کړه ياران
مه خانده نوره د نظره به شې

مست ليوني درنه چاپېره ګرځي
د مينې کوره د نظره به شې.

ستړي زبيرګي نه کوي ستم نه کوي
اوس څوك د هېڅ خبرې غم نه کوي

زمکه هم هغه جنتي زمکه ده
چې ادم نــه شــتـه نــو غـنـم نــه کــوي

د غندل غاړو جينکو د غمه
ورشو غمژنه ده شړشم نه کوي

زړه هغه وايي چې څه نه وايي څوك
هغه کوي چې څه عالم نه کوي

له دوزخونو يرېدلي خلك
پروا د ژوند د جهنم نه کوي

ډېرې خبرې د يارانو ښه دي
څه که یو څو کارونه سم نه کوي

د محبت دنیا بدله شوله
اوس څوك د درد علاج په دم نه کوي

زړونه يې خوږو شو غم نه پېژني
سترګې د کاڼو شــولـې نـم نــه کــوي

صابره ستا مینه مې ومنله
غم ته غم وايي خو ماتم نه کوي.

په ځان مئین یم په ځان ننګ کومه
د شکستونو سره جنګ کومه

د لونګين د لړه پرېوتمه
لو له راغلې یم لونګ کومه

هغه د څه خلکو په زړونو کښې وي
زه چې خبره د کوم زنګ کومه

څنګ به د مینې رڼا نه ستايمه
څنګ به د خپل ارمانه څنګ کومه

چې د خوشحال منم خوشحال منمه
څنګ‌ به ستاينه د اورنګ کومه

غم له د زړه د وینو رنګ ورکوم
د ژوند قیصه په نوي رنګ کومه

څه محبت څه انتظار یې کـوو
زړه چې د کارو نو څه کار یې کوو

مينې د چا خبره نه منله
د خپل اختیار وه خپل اختيار يې کوو

د محبت خونه چې ورانه، نه وه
هر سړې ښه وو څه روزګار يې کوو

ساده مئینو پټه څه پیژنده
که بغاوت و خو په جـــار يــــې کـــوو

درد د پرهر آئینه وخندلـــــــه
لکه سپرلي چې وي سينګار یې کوو

څړیکې زما د زخم زړه ته کتل
زړه يې بې واره وو  خو وار يې کوو

ستا د ښایست د بڼ د بادہ لوګے
زما چي ياد شي نو شغار يې کوو

ستا د قامت قیصه مې هېره نه ده
څه هنګامه وه، څه ناتار يې کوو

په غږ او غوږ چې پابندي وه سـره
يو څو مارغان وو چې چغار يې کوو

د هر یزید پـه لاس د هر بیعتــه
زما یاران وو چې انکار یی کوو

دا به صابر و ښه ده پوهه شومه
چې خوب يې نه و انتظار یې کوو

څوك نازولي نازنينه غواړي
زړه چې دعا غواړي په مينه غواړي

د ګلولښته خو به خدای پوهه کړي
د ګلو قدر د ګل چينه غواړي

زما په سترګو کښې چې ځان وويني
هغه ورځ ډېر څه د ائينه غواړي

د زړه په زمکه په زخمونو كري
هر څوك چې دا دنيا حسينه غواړي

مینه مې هغسې ساده سپن زړې
د ياراني خبره سپينه غواړي

د لېونۍ ميني بلا ورکه شه
فرهاد د غرونو نه شيرينه غواړي

صابره مينې په غم واړولو
پرهر چې خوله پرانیزي وينه غواړي

د شوخه شورې چې خبرې کوي
باڼه يې اوري چې خبری کوي

یا لوپټه مروړي يا شونډې چيچي
لفظونه زوري چي خبرې کوي

د پرهرونو ژبې ګونګې ښه دي
د سترګو توري چې خبري کوي

د خلکو يره يې په سترګو کښې وي
چاپیره ګورې چي خبري کوي

د چنار سيوري له هيبته رپي
د بڼو سيوري چې خبرې کوي

د انتظار مزه په هغه شپه وي
شوګير او ستوري چې خبرې کوي

رنګ‌ د رنګينو لوپټو  يادوي
مئين سرتوري چې خبرې کوي

د زمانې د ســـــترګو رنـــــګ اخـلـــــي
زما د زړه آئینه زنګ اخلـي

په لونګینو غاړو ويريږئ
ډير سوداګر ګرځي لونګ اخلي

د محبت قصه به څنګ نوي شي
نه څوک ګودر له ځي نه بنګ اخلي

چې سره مهران په کهسار ننوځي
بهرام خوشحال پرېږدي اورنګ اخلي

د لېونو سترګو د زوره لوګے
د ملنګانو نه قلنګ اخلي

سړے به څه چا سره مینه کوي
سړے به څه د کلي جنګ اخلي.

چې په نصیب شوه د اسمانه شوله
لکه زمونږ روزي چې ګرانه شوله

چې بي جنونه بی جانانه شوله
دنیا خو دغه وه چې ورانه شوله

لاره وه ستوري وو اسمان و شپه وه
خبره پاتې د کاروانه شوله

تنکي تنکي زخمونه وټوکيده
د انتظار صحرا ودانه شوله

عقله په تا چې مې باور کړے دے
هغه سودا مې د تاوانه شوله

ستا په خورو زلفو كښې خو لټوي
آئینه ما ته که حیرانه شوله

ما يې په سترګو کې تصویر جوړه وه
هسې شكي شوه بدګمانه شوله

چې مینه خواره شوه که خوار شو زړونه
د غم سودا څنګه ارزانه شوله

وريځو رنګ واړوو پوهه شومه
په میخانه څوك مهربانه شوله

ده رقيبانو جوړه کړي دنيا
په اسويلي د مئين ورانه شوله

ستا ده بڼو د بڼه و نه وته
سودا که هر څو پرېشانه شوله

د درديدلي زړونو خدای اسره شه
دنیا که ډیره بد ګمانه شوله

د پرهرونو د ګلونو خندا
د ګورو زلفو د بارانه شوله

ورېځې راغلې چې راورسیده
باران راښكې شو چې روانه شوله

بس چې ناڅاپه مخامخ شو سره
سترګې زړې شوې مینه ځوانه شوله

مونږه د خپلو زړونو ومنله
په مونږ چې ورانه شوه د ځانه شوله

د نفرتونو تياري وتمبیدې
چې د الفت شمع  روښانه شوله

اوس يې د زړه په رضا پوهه شومه
صابره اوس مینه اسانه شوله

وخت د ګیلې نه دی ګیله نه کوي
اوښکې مې اوس په بڼو شپه نه کوي

غم چې د زړه د ځیګر لار ولیده
اوس مې په سترګو کښې دمه نه کوي

ما په تنکي زخم کښې وکرلــــه
څريكه به ولي سره لمبه نه کوي

اوس په ککو کښې زما نوم نه ليکي
اوس په بڼو کې اشاره نه کوي

د محلونـو رڼا ولمسـوو
گل د پرهر سره  رشته نه کوي

زما د ښار په هوا څه شوي دي
ستا د بڼو د بڼ قصه نه کوي

خلك د شپې خاموشي ووېرول
اوس څوك د مينې وظيفه نه کوي

د مغل خیلو يره ورکه شوله
پښتانه جنګ په تاتره نه کوي

دا به صابر ژاړي غزل به ليکي
بل څوك شپه نه خوري، شوګيره نه کوي.

څنګه چې بې زړه شوه داسې خو نه وه
مینه چې څه شوه، داسې خو نه وه

ته سره لمبه شوې زه لوګے نه شوم
دا څنګه و شوه، داسې خو نه وه

په څه خفه ده، چې ماته ګوري
د قهره سره شوه، داسې خــو نــه وه

مخې له راغله په مخه لاړه
دا خو‌ ونه شوه، داسې خو نه وه

مينې مړې شوې، زړونه ماړه شو
دنیا چې څه شوه داسې خو نه وه

په هر خفګان مي اوس خفه کېږي
دا څنګه ښه شوه داسې خو نه وه

هغه رنګینه رنګونه نه وینو
نه به وي سپرلي ګلونه نه وينو

اوس د ژوند د ونې په ښاخونو کښې
زوړند د الفت ټالونه نه وينو

کښېنه چې زاړه وختونه راولو
مه ځه چې زاړه ځانونه نه وینو

زړونه د يادونو خـــــزانـي لـــــرو
هسې خو خواږه خوبونه نه وینو

لا په سر کښې سر د محبت لرو
لا د ځانه لوړ سرونه نه وينو

ګل وینو خو سترګې لرو زړه لرو
څنګه به د ګل زخمونه نه وینو

ښکاري څه بلا بدله شوې ده
مینه د دنیا بدله شوې ده

دا او هغه ټولي قیصې نوري دي
هغه ده که دا بدله شوې ده

نوره په تعویذ د ملا نه کېږي
مینه په رښتيا بدله شوې ده

پرېږده د پرون خبره بله وه
نن د نن ادا بدله شوې ده

هر خوا طوفانونه طوفانونه دي
هر چرته هوا بدله شوې ده

زه او ته که نه بدلېږو څه وشو
ستا او زما سا بدله شوې ده

خيال يې د پرونه بدل شوی وو
ژبه يې بېګا بدله شوې ده

هره انتها بدله وګڼه
هره ابتدا بدله شوې ده.

زلفې دې مه څنډه چې نه خورېږي
له خورو زلفو نه مې زړه خورېږي

خپل محفلونه خو به ګرم ساتو
چی محفلونــه شـــي ســـاړه خـورېــږي

ستا د قامت رنګ مې په سترګو کې وي
لړه خورېږي که تـیـــاره خورېږي

مینه د ښار ترخو لوو وخوړه
د ژوند رګونو کښې تراخه خورېــږي

رنګ د مېکدې په بله واړوه
و خانده کاسې په بله واړوه

ګورې ګورې زلفې لږې څنډ وهه
غرونه غرونه شپې په بله واړوه

راشه د رنګونو سپرلي راولــه
داسې دا کوڅې په بله واړوه

مات زړونه په مست نظر کې وپېره
وراني اديرې په بله واړوه

عشقه دا زړه دنیا بدله کړه
خيال د زمانې په بله واړوه

بیا دې د کتو ادا بدله کړه
بيا مې ارادې په بله واړوه

پرېږده چې رڼې شي د رڼا قصي
راشه تماشې په بله واړوه

باڼه دې مه څنډه چې نه پرېوځي
ستا د بڼو سره مې زړه پرېوځي

ستا د قامت ونــه ولاړه اوســـــه
زما د سر سوری دې نه پرېوځي

د محبت خیمه په سر ګرځوم
موســـم يــخ زړى دى ســـاړه پریـوځي

د مازیګر دنیا بدله شوله
په ګودرونو زاڼې نه پرېوځي

په قامتونو قیامتونو مئين
له ګړنګونو نه په څه پرېوځي

د پرهر څړيكې څړيكې شور يې کړمه
ښاېست دې اور واخیسته اور يې کړمه

د مينې تور عجیبه ټوقه وکړه
د لېونو د سترګو تـــور یـــې کړمـــه

ما يې په تورو زلفو ملا تړله
د سپینو ستورو د پېغور يې کړمه

د پښتنو غرونو د زوره لوګے
د لېونو سيندونو شور يې کړمه

وخت دې بېځایه سترګې نه نوروي
نوره به ګرانه شي که نور يې کړمه

باڼه يې وخوڅول ويريدم
زلفې يې څنډ وهلې خور يې کړمه

ډېر که مې ستا د غم ټكور ورکاوه
درد زورور وو کر و کور یې کړمه

څه زورورې وې څه زور يې کوه
سترګو دې اور وره وو اور يې کوه

انتظار ستا بي لوظي څه کوله
زه ئې وژلمه پېغور ئي کوه

ما د زخمونــــــو ژبــــــي وتـړلـې
ماله يې شر جوړوو شوريې کوه

ګل په ورغوي کښي پرهر ګرځوو
سینګار زما د زړه د کور يې کوه

غم هیرول هسې خبره نه وه
پرهر چی خواله وروسته اور يې کوه

ستا د تنکئ مینې د تاوه قربان
زما د زړه د درد ټکور يې کوه

د ځوانئ خوب يې ويښوو صابره
مينې مستي کوله شور يې کوه

چې ستا د سترګو د نظره نه وه
هغه نشه نشه د سره نه وه

ستا د خواره وربله نه تیریده
د ګل وږمه دومره بې سره نه وه

په رقیبانو چي مي جنګ بایللو
ما سره ستا د رضا زغره نه وه

په څه خبره چې خفه شو سره
هغه خبره څه خبره نه وه

په نوم يې ښکلو قسمونه خوړل
مینه مې دومره بې باوره نه وه

ستا د بڼو په شـــر يــې واړولــــم
څړيكه لا وتې د پرهره نه وه

ځان ته مې ستا خبره څنګ کړې وے
چرته ستار، چرته سندره نه وه

زما د زړه رضا  يې نه کوله
دنیا زمــا غـونــدي بـــي ســـره نــه وه

د سترګو جنګ د بڼو زغري غواړي
مينه د مينې څو خبرې غواړي

زلمي په غرونو کې غمي لټوي
پېغلې  لونګ غواړي ګورګورې غواړي

د ادم خان له ګوتـــو دم وتے دے
درخو رباب غواړي سندرې غواړي

مونږه  ګلونه پرهرونه ويشو
دنيا لعلونه ملغلرې غواړي

ترخو حالاتو تــــرخـې کـړي ژبـې
د مينې شکور غواړي شکري غواړي

د پرهرونـــــــــو د سپرلي بادونه
دغم جاګير، د غم دوترې غواړي

د خپل اختیار د اسمان سیل صابره
خپلې بڼې خپلې وزرې غواړي

خدای خبر دوی ته به ځان څه ښکاري؟
چاته چې ظلم ظلم نه ښکاري

د پرهرونو جـامې اغوندمه
موسم یخ زړے دے ساړه ښکاري

لکه د درد دنيـــا مــــې کــمــه شــــوله
جوره شراب راته تراخه ښکاري

پــه چـمـــن څـــه نـــوې هـــوا الـــوځـي
ګلونه لږ غوندې راڼه ښكاري

لايې يوه خبـــــره ســـــــمـه نــــــه ده
لا خلك هغســــــي كــــــاږه ښکــــــاري

چې د دنيا خلکو ته وګورمه
دا خپل ملګري راته ښه ښکاري

په دنيا کې د دنيا د غمه تنګ یم
چې یوازې یم د ځان سره په جنګ یم

په کوڅه د لونګینو غاړو راغلم
ټول وجود مې خوشبويي کوي لونګ یم

چې د ميني ليوني رانه زارېږي
زه د کوم ګودر د کومې غاړې بنګ یم

ته په څه داسې غاوره شوې بدل شوې
زه خو هغسې باچا یم چې ملنګ یــم

د ازغي سره چې ولـګـمـه ګـل شــي
په رښتیا د محبت په رنګ کښې رنګ یم

زه د هغې نومه هغسې زارېږم
چې د څنګه یې موده وشوه په څنګ یم

د صابر سترګو کښې ټوله شپه غړېږم
پوهه نه یم چې رڼا یمه که رنګ یم

د ګلونه ډيوې بلي تماشي دي
څه زخمونه څړيكې څړيكې دي لمبې دي

دا چې سترګې مې اوچتې دي رڼې دي
روڼې کړي مې په نره تورې شپې دي

چې په غم د خپلو غمژن نه وي
هغه زړونه، زړونه نه دي اديرې دي

د ماڼو  سورو له مه ورځئ ملګرو
خلك وايي چې راتلونکې زلزلې دي

ته په ډېر څه کښې اشنا د لوږې مړ شوې
زه که وږے یم خو سترګې مي مړي دي

چې زما د وينو څاڅکي پکښې رپي
د تیارو سترګې که توري دي رڼې دي

د رڼا فصل ټوکیږي سباوون دے
اورېدلې مې د ستورو ګنګوسې دي

نوې سترګې نوی نوی نظر غواړي
په دنیا کښې نوي نوي تماشي دي

اوس د ښار او کلي دومره فرق نشته
اوس د ښار او کلي څومره فاصلې دي

ما د ميني سمندر له ځانه تاو کړو
زه خبر يم چې د ژوند شګې تودې دي

ځه چې ورشو د صابره به څه واورو
خلك وايي چې خبرې يې خوږې دي.

شر دې سر وخوري خو د شوره وځي
مينه د کلي د پېغـــــــوره وځـــــــي

چې څړیکې څړیکې پرهر خوله ورولي
لکه چې  درد د زړه د زوره وځي

ځم که په تار يې د دعا وتړم
درد دومره ډېر شو د ټکوره وځي

هر چا د خپل زړه لامکان ونيوو
هر څوك د خپل احساس د اوره وځي

په سترګو لاس ږدمه چې ونه وځي
ستا د رڼو سترګو د توره وځي

بهر د زړه خوږېدو څه پاتې دي
سړې په څه پسې د کوره وځي

غندل غندل ارمان به نه ژاړمه
چې د کږو وروځو د توره وځي

رو رو رغیږي هوښيارېږي سړے

ښکاري صابر د زړه د زوره وځي

ستړے ستومانه چي د کاره راځم
تا یادومه چې په لاره راځم

د ارمانونو پنډ په سر راوړمه
کور ته چې هر ماښام د ښاره راځم

د کلي ډېرې لارې ډېرې کوڅې
په دې کوڅه د چا دپاره راځم

د پرهرونو جامې واغوندم
چې په سپرلي کښې د ګلزاره راځم

څه نوی غم نوې سودا راوړمه
چې د حالاتو د بازاره راځم

د مېخانې دروازه مه بندوئ
یارانو زه به د روزګاره راځم

بد ليونے شو انتظار نه کوي
درد یوه څړیکه ده قرار نه کوي

اوس مې د زړه په رضا پوهه شوله
اوس چې په تلو کې شي تلوار نه کوي

ستا د وعدې په تار تړلې زخم
ما ژړوي سپرلي ته وار نه کوي

خماري سترګې د نظره شولې
کجیر باڼه د زړونو ښکار نه کوي

اوس خو دې کله کله هير هم کړمه
اوس مې زړه کله کله کار نه کوي

د زمانې هوا بدله شوله
څوك په قسم باندې اعتبار نه کوي

داسې د یو بله ماړه شو خلك
څوك د يو بل سره روزګار نه کوي

اوس په دنیا پورې زړه نه تړمه
اوس مې دنیا ته زړه ازار نه کوي

خدائ خبر څوك به څه معنا ورکوي
سړے ددې غمه اظهار نه کوي

لکه چې بیا هغه تصویر جوړوم
صابره بیا مې ګوتې کار نه کوي

د ردي كفر كليمې ورځي
خلکو له څه بلا قصي ورځي

مونږ که ګناه وکړه خو كفــر بــه وي
شیخ که ګناه کـــوي تـــوبې ورځي

د واعظ هره فلسفه د فساد
واعظ له نور څه خو فتنې ورځي

د محتسب په توبه مه تير وځه
ځي مېخانې ته خو د شپې ورځي

هغوی په هر موسم کښې سپین سپېځلي
هغوی له هر رنګ قصيدې ورځي

سړے چې وځي د رڼا په لټون
مخې له څه نا څه تيارې ورځي

هغه زمونږ د زړونو غلا پېژني
هغه له ناز ورځي، نخرې ورځي.

د سرو لمبو د غرغرو د شوره نه دي خبر
دا څوك چې جنګ غواړي د جنګ د زوره نه دي خبر

زما د کور د ورانولو په ارمان لېوني
د خپل ارمان د ورانیدونکي کوره نه دي خبر

د خاموشی په تقدس ایمان لرونكي خلك
د لړزېدلي، لرزوونكي اوره نه دي خبر

ړما بچي لا د ګودر اور اورکي يادوي
دوی په ګودر د لګېدلي اوره نه دي خبر

دومره خبر یم چې د تورو نه يې وينې څاڅي
دومره پوهېږم چې یاران په نوره نه دي خبر

چې د چا زړه ورانوي څنګه به ماڼۍ جوړوي
چې د بل بد کوي د بل د پوره نه دي خبر

داخلك دومره د نفرت په جنــاه مـــه ګرمـوه
دوی ته ګناه نه شته صابره وروره نه دي خبر

د ښايستونو څه معلومه ده چې څه به کوي
د تندرونو څه معلومه ده چې څه به کوي

له کومو زړونو چې بې دردو خلکو لوبې وکړې
د هغه زړونو څه معلومه ده چې څه به کوي

ځئ چې د خپلو ارمانونو ستوري ولټوو
د اسمانونو څه معلومه ده چې څـه بـه کـوي

په سرو ګلونو خو سيلئ والوته ورژېدل
د پرهرونو څه معلومه ده چې څه به کوي

ځئ چې د زړونو زمکې واړوو سپرلي راولو
د بارانونو څه معلومه ده چې څه به کوي

دا چې دنيا په ځان د خپله زوره ولګول
ددي اورونو څه معلومه ده چې څه به کوي

که ستوري نه وي خو ور ځو اورورکي رانيسو
د ماښامونو څه معلومه ده چې څه به کوي

ما په ورغوي کښې ډيوه د محبت ونيوه
د طوفانونو څه معلومه ده چې څه به کوي

د چا د خولې په خاموشۍ دې سړې نه تېروځي
د چا د زړونو څه معلومه ده چې څه به کوي

د څړيكو فصل مي سنبال کړو د پرهر په اوبو
د بارانونو څه معلومه ده چې څه به کوي

د زړه داغونه خو به خه سړي په زړه وساتي
د شنو خالونو څه معلومه ده چې څه به کوي.

د محبت لمن چې چا ونيوه
وايه چې لار یې د رښتيا ونيـــوه

هر سړے الوزي هوا رانیسی
هر چا د ګوتې نه بلا ونيوه

په کاڼو بوټو کې ټیکرې ګوري
ستا ليوني د ګودر خوا ونیوه

تا په خندا خبره واړوله
ما په ژړا ژړا کښې سا ونيوه

اوس دې الوځـي چـي ســيـلـئ الــوخـي
ما په ورغوي کښي رڼا ونيوه

دا خلك دغسې څـــه چـــل جوړوي
دې خلکو دغسې دنيــــا ونيــــوه

بڼو له څنډ ورکړه که سا واخلمه
مرم د پرهر څړيكې مې ســا ونيوه

اوس راله سترګې پټوي صابره
ما يې په سترګو کې څه غلا ونيوه

څوك يي اشرو له بلي څوك تري لښكر جوړوي
هر زورور د پښتنو دپاره شـــر جوړوي

د پښتنو زمکه به څه فصلونه وټوکوي
څوك پكښې جنګ جوړوي څوك پكښې سنګر جوړوي

جنګ به زمونږ نه وي خو مرو به پکښې مونږ لېوني
څوك چې ختن اخلي مورچه به په خيبر جوړوي

پښتانه دې جنګونو داسې ځــائ تـــه ورســـول
چې خپل کورونه ورانوي بل له دوتر جوړوي

دوی که چا دې زمکې ته پرېښوده اسمان ته رسي
دا پښتانه ددې پرتې خاورې نه زر جوړوي

وخت چې په ما د څه احسان کوي نو داسې کوي
ما نه څرمن وباسي ماله ترې څادر جوړوي

هیڅ پوهه نشمه چې څنګه پکښې ونښلمه
ما له چې څوك دام جوړوي ډېر يې په هنر جوړوي

د جانان دا نوې ادا دې د نظره نه شي
زما د اوښکو د بارانه سمندر جوړوي

داسې څوک نه شته چې په دې وراني کښې لاس نه لري
داسې څوک نه شته چې کابل او پیښور جوړوي.

زړه خو چې تا په مخه واخیستمه
ټولې دنيا په مخه واخیستمه

زه پخپل ښار کښې لكه ورك ليوني
داسې ســودا پــه مـخــه واخيســتـمه

خه د ارمان دعا قبوله شوله
غم په رښتیا په مخه واخیستمه

مايي ايله د بڼو جنګ ولیده
زه يې بېګاه په مخه واخیستمه

نن د احساس ګریوان ته لاس اچوم
نن يې صفا په مخه واخیستمه

د اسمانونو زور ته ودريدمه
خو ستا ادا په مخه واخیستمه

خپلو خيالونو د نظره کړمه
خپلې رڼا په مخه واخستمه

د خورو زلفو ليونـــــو خيالونو
څه وارخطا په مخه واخیستمه

د پرهر د څړیکې څړیکې نه چاپېر شم
کله کله د یو داسې درده تېر شم

ستا د زلفو ارمان راولي را ياد شي
چې د ستړي اسويلي پـه ول کښـې ګـيـر شـم

ته مې مه هیروه ستا نه دې هېر نه شم
په دې نه یم که د نورو خلکو هېر شم

ستا په زړه کې خو مې ځائ د زړه پیدا کړو
اوس په مینه کې بالا یمه که زیر شم

زه د مينې د ارمان د سپرلي ګل يم
ما که ډیر بادونه ودوړوي ډېر شم

د کږو بڼو تېره غشي په زړه خورم
د وفا په شهیدانو کې به شمیر شم

چې په کلي کښې څوك ګورمه صابره
د هغه سره په لار کښې تير و بير شم

کله يې سره کله د سرو سپينو لښکر ووهي
دلته په دې خاوره مئين د چا نظر ووهي

ماله د غرونو د مرغیو د غمه خوب نه راځي
چې څوك ظالم چرته په غرونو کې نښتر ووهي

چې پکښې هغه یاران هغه محفلونه نه وي
سړے  به داسې پېښور ته څه چکر ووهي

ستا په تکل د خپل وجود سيوري ته ودرېدمه
سړے ستومانه شي چې دغسې سفر ووهي

ستا د بڼو د لښکر هره قصه نوی قصه
کله مې زړه ورانوي کله مې سنګر ووهي

مونږه چې روغ يو خو زمونږ د جواب هيڅوک نه وي
مونږه چې وران شو نو سيکان هم پېښور ووهي

صابره بیا به د دنیا زورور و پېژنې
خدای دې هوښیار که چی میخونه دې په سر ووهي

د انتظار په غرغره تېره شوه
په ما بیګاه زبونه شپه تیره شوه

چا مې په څنګ کښې ستوماني ووېسته
څه زوروره زلزله تېره شوه

لکه چې بیا د ځانه نه وم خبر
لکه چې بیا هغه کوڅه تېره شوه

ما او هغې يو بل ليدلي نه دي
کلونه وشو زمانه تيره شوه.

ستا د وعدو خبرې پټې ساتو
د پټیدو خبرې پټې ساتو

خپلي به څه وايو چي خپلي مو دي
مونږ د پردو خبرې پټې ساتو

د پرهرونو خولې ګنډلې ساتو
ستا د بڼو خبرې پټې ساتو

په تورو زلفو مو قسم خوړلے
د سپینو خولو خبرې پټې ساتو

د سپکو خولو د يرې ويرېدو
اوس د زړګو خبرې پټې ساتو

خلك زموږ رنګونه وپېژني
مونږ که هرڅو خبرې پټې ساتو

د واعظانو د فتنــــــو يـــــــرېږو
د میکدو خبرې پټې ساتو

د زړه د درده خلـــــك نــــــه خبـــــروو
د اسوېلو خبــــرې پـــټــې ساتو

نہ لیونے او نه ملنګ پیژني
ښکلي قلنګ غواړي قلنګ پېژني

د لونګينو غاړو خدائ اسره شه
زلمي نه لو او نه لونګ پېژني

د اوسنيو پېغلو دي خدائے اسره شي
نکریزې نه پېژني، رنګ پېژني

څنګ به سپوږمۍ ته رسي خاورې نشی
پښتانه مرګ پېژني، جنګ پېژني

د پښتنو په غم مئين لېوني
خوشحال خان پېژني اورنګ پېژني

ته خو خبريې چې دنيا څنګه ده
نه ګودر پیژني، نه بنګ پېژني

له دنيا هغه خلکو ګټه وکړه
چې خپله لے او خپل آهنګ پیژني

د محبت په راز مئين ليوني
سره شمع پېژني، پتنګ پېژني

زما د زړه درزا پيژنې
زما مئينه مينه ما پيژني

په دې کښې څه د حیرانی خبره
ته آئینه آئینه تا پېژني

په ځنګلونو کښې لوئ شوې انسان
د ښار تياره د ښار رڼا پېژني

زما د مينې د خوبونو فصل
د ورېځ ټول دروغ رښتيا پېژني

د محبت په ښار كې ورك ليوني
ځانونه پېژني، دنيا پېژني

ماته دا نه وايي چې څه دې وکړل
زما د ښار لېوني ما پېژني.

څه د وهمونو د تیارو ووتې
زړه چې د مينې د لمبو ووتې

زما ده زړه د کوره وه نه وتې
که د محفله په وتو ووتې

اوس چې ساه اخلي زما ساه ډوبوي
زړه د ټوپونو د غوېمو ووتې

دا اوبه څه د غم د اور اوبه وې
له صراحي نه په سلګو ووتې

ارمانه پوه شومه رښتيا دې ووي
لاړې په لار د لېونو ووتــې

مينې هوښیاره شوې هوښیاره به شې
که د څو نورو حادثو ووتې

اوس په بڼو کښې اوښکې نه ګرزوي
صاابره لاړې د قيصو ووتې

چې په ککو کښې ستا د مينې میکده ګرزوم
سترګو کښې خوب او په بڼو کښې شوګيره ګرزوم

لاخو د درد په تار کښې پیرم د الفت ګلونه
لا خو د زړه د پرهر خله په وينو سره ګرزووم

زه لیونې یم که رښتیا ازار وهلے يمه
چې په ړندو پسې په لاس کښې آئینه ګرزوم

خير ما دې وژني، ما دې مړ کړي د رڼا قاتلان
زه به په لاس کښې د شعور بله ډیوه ګرزوم

له سپینو واورو بارانونه د سپرلي غواړمه
په تورو غرونو د سپوږمۍ ماته کاسه ګرزوم

ما د حالاتو لیونی سوکړه وژلې نشي
زه د ارمان په تندي ستا د خیال خوله ګرزوم

ما ليونے به پکښې خدای خبر چې څوك پېژني
زه د ټول کلي  غم د مينې په اوږه ګرزوم

د تورې شپې توره تیاره د ژمي يخه يخني
زما نصیب دے چې په لپه کې لمبه  ګرزوم

تا چې زما په زړه کښې تا وکړه
ما درته  څه بلا دعا وکړه

هر ښکلي هري ښکلا هري ادا
زما د زړه څه نه څه غلا وکړه

د ژوند په ساه ساه کښې مې ساه اخلي
په ما ئې داسې  څه بلا وکړه

شېخه زمونږ خدائ به دې څنګ وبخښي؟
په محبت کی دې کې دې ريا وکړه

په ښار کښې څوك د ځانه نه دی خبر
هر چا د خپله کوره غلا وکړه

درد درد می څړیکي څړيكي سترګي وکړي
داغ داغ مي دغسې رڼا وکړه

زه هم هغوی په کاڼو ویشتې  یمه
ما چې د چا سره وفا وکړه

څوك چې داغ داغ ګڼي زموږه لېونو لمنې
دنيا ليدلي دي د هغه فرښتو لمنې

دلته د غل او د قاضي قيصه يوه قیصه ده
دلته کښې سپينې دي د غلو د غلچکو لمني

مونږ په خولو کښې د حالاتو واورې ويلې کړلې
مونږه نيولې وې د مينې په لمبو لمني

یارانو هلته به نزدې وي د ګلونو موسم
چې په کوم ځای کښې درنه ونيوي ازغو لمني

سترګو يې اور کوو لمبې کولې
د پرهر څړيكــو مــــې شــغـلـې کولې

ستا د قامت سيالي اسانه نه و
ه چنار په ژمي کښي لمبي كولي

دا محتسب د چــــــا ازار ووهـــــــو
ده به رندانو تــــه ښـــيرې کولې

زما د زړه دشت ته راغلی هوا
ستا د بڼو د بڼ قیصې کولې

ستا د ناز غنې مې له خدایه غوښتې
ماد زخمونو‌ نه جامې کولې

د یو پرهر د یوې شپې دردونو
ستا د بڼو بلا قيصي کولې

صابره څنګه د دنيا ســـاده وې
چې د دنيـــا نـــه دې ګیلې کولې

د زورورو زورورې کيږي
دلته د نه کیدو خبرې کيږي

بې زوره هغسې بې زړه بې وسـه
په  زرو هغسې وزرې کیږي

زمونږ لمنې هسې تورې نه دي
زمونږ په غرونو کښې ګورګورې کېږي

لا دې په دې خاوره څوك زړه نه سيزي
لا پکښي شات شته دی، شکرې کېږي

ما د احساس د اور اوبه ورکړي
د زړه په زمکه مې سندرې كېږي

بيا يې څوك نوم اخلي پښتون يادوي
بیا چرته جنګ کېږي، لښکرې کېږي

لا خو څوك ژبه خوزولی نه شي
لا خو په سترګو کښې خبرې کېږي

صابره هغسې ستا نوم اخلي څوك
په ګودر هغسی  خبري کېږي.

که زمونږ تورې نه وے، زغري نه وې
نن به د ژونده دومره لرې نه وې

څه بلا وه، خو سر يې نه لګېده
په ښار کښې خلك وو خبرې نه وي

خبره دا نه وه چې نه الوتو
خبره دا وه چې وزرې نه وې

مونږ مئین وو په مینه نه پوهېدو
زمونږ بلۍ وې خو کوترې نه وې

پښتونه څه غم دې په کور راغلے
چې په ښادۍ کې دې سندرې نه وې

یاران به څنګ له یو بل څه زارېده
د مینې شکور نه و، شکرې نه وې

سترګو يې زه زما نه واخیستمه
صابره ډېرې زورورې نه وي.

د ژوند صحرا ته مـې د ميني باډیوه راوړي
ما د احساس د ګل په لپه کښې لمبه راوړې

زه ده‌ مئين زړه د رضا  نه بغير نه پایمه
ما کله کله د جانان کلی ته شپه راوړې

زمونږ سه حو يا په  سترګو کښې لمبې د خمار
یا په تنکي زخم کې ستا د یاد شغله راوړي

د ليونتوب د جنګ په زغره مې نغښتي ايمان
د سحر لمونخ له مې د ځان سره نیزه راوړي

زما نصیب زما د جنګ او جهاد دغه برخه
چې خپله توره مې په خپلو وینو سره راوړې

راشه چې خپل مخ پکښې ووينې ځان وپېژنې
ما په ورغوي کښې د مينې آئينه راوړې

پس داسې لږ د مينې رنګ ورکړه نو ډېره ښه ده
وخته چې تا د نوي ژوند کومه نقشه راوړي

ته راته ووايه چې څه په کربلا کښې شوي
ما په ټکر او په بابړه تبصره راوړي

دغه سړی د محفل رنګ ته ګوري اوروي څه
هم یې غزل راوړی، هم یې قيصيده راوړي

بیا به په هر سړي په زور خپله خبره مني
زورور بیا د خپل غرض توره تېره راوړي

د خپل قدرت له نصاب ما خبروي ما پوهوي
زما قاتل ما له زما د سر کاسه راوړې

زما د غرونو د ښائیست د غمه هر سوداګر
دکرش مشین او فولادي سپينه اره راوړې

د انتظار د هاړ تودو غرمو وهلی صابر
د خپل ارمان د ونې سيوري له دمه راوړي.

ذرې ذرې شي چې رڼا ته رسی نمر ته رسي
ستوري د سختو نه تېرېږي چې سحر ته رسی

د مزل ستړې د منزل په مخکښې هېڅ هم نه وي
له غرونو اوړي چې سیندونه سمندر ته رسي

چې نښه وي مئين کوڅه د جانان وپېژني
د مات ټيکري په درك سړې ګودر ته رسي

په ما هم هغه څوك د كفر ګواهي وركوي
څوك چې زما په زور محراب ته ځي منبر ته رسي

په کربلا کښې په سحر وي رڼا شوي به وي
چې د حسین پرېکړے سر د یزید در ته رسی

د محبت په ژبه هغه لېوني پوهيږي
د چا د زړه د زخم څړیکه چې ځیګر ته رسي

شوګیره هغه وي چې شپه ترې سترګه پټه نه کړي
اسویلی هغه وي چې تاو يې ستمګر ته رسي

د خوشحال څلی ترینه کوم تیراه ته وتښتوو
د اورنګزیب د اس د پښو دوړه خيبر ته رسي

غرد ،پیریانو ښاپیرئ د توره بان ورسي
زمونږ د مينې قیصه سر وخوري چې سرته رسي

ته د صابر زړه دردوي تاله مزه درکوي
ما سره غم دے چې ازار يې ستا نظر ته رسي

هغه د غرونو لیونی به پکې څوك پېژني
دنیا به نوره وي صابر چې پیښور ته رسي

چا چې د حسن د سپرلي د خوند قیصه کړې ده
زما د زړه د پرهر څړیکې سره لمبه کړې ده

ما او جانان يو بل ته ډېر كتلي ډېر ژړلي
ما او جانان زما د زړه په کور کښې شپه کړې ده

دا د چينې خوا ته ګل، دا د ګل په مخ کې رڼا
په دې صحرا کښې چا مئبن لېوني شپه کړې  ده

په دې کوڅه کښي مي  بلا خاورې په سر باد کړي
ده ددې کوڅې خلکو مې ډيره  تماشه کړې ده

زه ددې ښار د روغ رنځور خبرې پېژنمه
ما ددې ښار په پټ پاتونو شوګيره کړې ده

زه د اسمان د بدنیتی نه خبر شوې یمه
ما د سپوږمۍ سره بېګاه لږه جرګه کړې ده

بیا به زما د درد د څړیکو څانګې نه غوڅوي
سپرلي زما سره د ګل په خوله وعده کړې ده

څه د دردونو لېوني بادونه ولګېده
ستا د بڼو سره مې بيا زخمونه ولګېده

ما د ګلونو لار په دوه قدمه ووهله
ستا په یو دوه قدمه لار ګلونه ولګیده

چې د وجود وینه مې ټوله مينه مينه شوله
په زړه مې خدائ خبر د چا لاسونه ولګېده

د هغه یو ګل د يوې نرمې خندا په طمع
زما د زړه په زمکه ډېر ګلونه ولګیده

دنیا که هرڅو ، د محبت د کفر څلے ګڼو
خو په دې څلي د دنیا سرونه ولګېده

په هغه خاوره د نفرت فصلونه، نه ټوکېږي
په کومه خاوره چې زمونږ پلونه ولګېده

ما د وفا سترګې په يو محفل کښې ټيټې نه کړې
که په لمن مې د دنیا داغونه ولګېده

اوس دې د زړه درزا زما د زړه خبرې کوي
ستا په بې غمه زړه زما غمونه ولګېده

صابره مونږ خو لا د یو بل لوګی شوي نه يو
په رقیبانو خامخا اورونه ولګېده

ستا د مينې په نوم اوس هم ګنهګار دے
ستا لیونې هــغســــې پــــه دار دے

د احساس د ګل ګریوان پکښې تار تار دے
خدایه دا څنګه چمن څنګه بهار دے

د وجوده مې چاپیره خوشبويي شوه
دا مې ته په خوا کښې تېر شوي که بهار دے

بادشاهان يې د سرو سپينو سوداګر دي
ليوني پكښې څوک څه پېژني ښار دے

دا نشه به دې که خير وي سبا نه وي
نن خو خیر دے ستا د زلفو اقتدار دے

دا چې اوس هم د ځوانې خوبونه وینم
مالیدلے ستا د تورو زلفو وار دے

چې د هر څه و په هر څه کښې بې کار و
دا سړے څنګه د هر څه نه  وېزار دے

څوك د زړه په زخم هغسې نازېږي
څوك د زړه د شوره اوس هم ناقلار دے

دا چې زه پرې د دنیا رنګونه وینم
دا د کوم اسمان د کومی رڼا تار دے

زه د سره په ځان څو ځله غلط شوم
ماته ځان ښکاري ستا د مينې

ستا د مينې د جنتــــه مـــــې وباسي
کمپیوټر که انټرنیټ که وي سي ار دے

د دنیا هــره ســودا پکښې خرڅېږي
زړونه نه دي دکانونه دي بازار دے

ماته پته ده زما نه قربانيږي
زه يې پېژنم صابر دې زما یار دے

دَ صدو نه
دَ مودو نه
دَ کلونو
دَ پېړو نه
څو کسانو
ظالمانو
سردارانو
دَ انسان عظمت لوټلو
دَ انسان غیرت لوټلو
هر څوک سوي لولپه وو
خو چا هيڅ وئېلے نه شو
خو چاهېڅ کولے نه شو
دَ چا ډله نه پره وه
نه رهبر نه قافله وه
نه همت نه حوصله وه
نه اُمید وو نه اسره وه
بې وسي وه مجبوري وه
دَ بُتانو بندګي وه
دردېده وو تزينده وه
لوګېده وو سوزېده وو
اخر جام دَ صبر ډک شو
یو سحر ناساپه غږ شو
یو بنده دَ خدائے پېدا شو
پېغمبر شو رهنما شو
بې اسرې بې وسيلې وو
خو سړے دَ کار سړے وو
دَ خپل خُدائے دَ شان خبر وو
لوے نبي لوے پېغمبر وو
دَ توحيد اعلان یې وکړو
دَ تجديد اعلان یې وکړو
په بتانو یې تور ووې
په غټانو یې تور ووې
دَ مظلوم هېبت یې ورک که
دَ ظالم غرور یې سپک که
سرداران یې کور او کر کړه
ټول بُتان یې کنډ کپر کړه
دَ تفريق زهر یې خام کړه
دَ توحيد شراب یې عام کړه
وريځې راوله باران راوله
زلفو له څنډ ورکه طوفان راوله

لر کړه دَ مخه آئينه لرې کړه
ما دَ حېرت دَ بیابان راوله

سپرليه زه به دې احسان ومنم
خو ته دَ ځان سره جانان راوله

ځه چې واپس زړې قيصې نوې کړو
راشه واپس هغه دوران راوله

ماښام لمبه کړه تیارې وتښتوه
بله ډیوه شه پتنګان راوله

واعظه، نه په تقوی نه رغېږم
ما له ساقي دَ روهستان راوله

زړه نظر سترګې په جرګه درولم
ښکلي راغونډ که رقيبان راوله
کلے خبر دے څوک دې ونه ويني
مه ځه سحر دے څوک دې ونه ويني

زما دَ هر سړي نه ويره کېږي
په چا باور دے څوک دې ونه ويني

په هر ګوټ پېر دَ نظرونو څوکۍ
هر خوا خطر دے څوک دې ونه ويني

په دې شکمنه بلۍ مه ودرېګه
وخت مازيګر دے څوک دې ونه ويني

قېصې پرېږده لنډه خبره کوه
لار ده، ګودر دے څوک دې ونه ويني

خوا له مې مه راځه بدنامه به شې
صحرا ده، غر دے څوک دې ونه ويني

په دې کوڅه کښې مخامخ صابره
دَ جانان ور دے څوک دې ونه ويني
هغه مستي هغه غورزنګ نه کوي
سترګې دې اوس دَ مينې جنګ نه کوي

دَ پېغلتوب دَ مستۍ خېر خو دې وي
بنګړي دې شور نه کوي شړنګ نه کوي

زمونږ دَ ښار ښاپیرۍ اوښکې پيري
زمونږ دَ غره غاړې لونګ نه کوي

هغه هم ستا دَ بڼو وبوږنېږي
چې دَ سنګزنو تورو سنګ نه کوي

مونږ په دې لاره بلا وينې توې کړې
خو هسې نه رڼېږي رنګ نه کوي

دَ محبت په سيند وينځلي زړونه
په خِیرو نه خړيږي زنګ نه کوي

صابر دَ مينې دَ نشې اموخته
په صابر بنګ نه لږي بنګ نه کوي
دَ ارمان ونې مې سمسورې نه کړې
خو دَ وفا لارې مې نورې نه کړې

دَ درد په څړيکو کښې مې وخندوه
غم له مې نوري سترګې تورې نه کړې

دَ انتظار دَ صحرا تنده توبه
په ما یې هسې لمبې پورې نه کړې

خدایه که هر سيوري ته کېښناستمه
هیر مې دَ هغه زلفو سيورے نه کړې

اوس مي دَ نوم دَ توره مه یرېږه
ما درته وې چې سترګې تورې نه کړې

دَ هر پرهر نه مې نچوړ کړه وينه
خو دَ نظر پیالې نسکورې نه کړې

دَ درنو سترګو درنو زلفو مينې
هسې نه ما په زړه کمزورے نه کړې

ځان مې په څه څه لمبو ونه سېزو
ته مې دَ کوم کوم آسمان ستورے نه کړې

ما پرې دَ زړه دَ وينو رنګ ونوستو
ما دَ غزل تقاضې سپورې نه کړې
دَ یقين کور بيخي میرات نه شو
زړه که مې وچاودو خو مات نه شو

مينې ته یو وخت ملامته نه شوم
غم دې په یو موسم کښې قات نه شو

نن دې بڼو راسره جنګ ونه کړو
نن دې کاته راته پسات نه شو

دَ زمانې زیاتي ته ګوره کنه
په مونږ یې سود یو ملاقات نه شو

په دې ښار داسې نفرتونه آباد
دَ مينې نوغے پکښې زیات نه شو

څه که حالاتو پرې لښکرې وکړې
زړه مې خيبر وو سومنات نه شو

صابره نه به وي سپرلے به نه وي
که لېونتوب مې پکښې زیات نه شو
سنګار دَ زړه دَ پرهرونو کوو
نن سبا مينه دَ ګُلونو کوو

په تودو سړيکو یې وینځلي ساتو
څومره پالنه دَ زخمونو کوو

کر دَ ګُلونو ارمانونو کوو
سوال دَ سپرلي دَ بارانونو کوو

بویه چې دا ازغي ګُلونه سپړي
بویه چې لوبې په رنګونو کوو

چې دَ خوبونو تعبيرونه غواړو
بیا خو به لوبې دَ سرونو کوو

څومره بې خوږو، بې خوږو خلقو ته
قېصې دَ زړونو دَ دردونو کوو

یاران دَ تېرې زمانې یادوو
ارمان دَ ورانو محلونو کوو

که د هر ښکلي قدمونه شمارو
خو وظيفه دَ یار دَ پلونو کوو

هر وخت به څه نوي کوو خبره
یوه خبره دَ کلونو کوو

په خورو زلفو کښې مې وزنګوه
بیا به خبرې دَ دارونو کوو

دَ مينې سل مجبورۍ سل غمونه
انتظار هم په انګارونو کوو
کله ګُلاب کله لونګ راوړم
ستا دَ کوڅې څه نا څه رنګ راوړم

بلې نشې مې سودا ورکه نه کړه
زم دَ ګودر دَ غاړې بنګ راوړم

شوګيرې سترګې خوبولے نظر
ستا دَ سنګُلې ستا دَ سنګ راوړم

دَ محبت نوې دُنیا لټووم
دَ زندګۍ نوے آهنګ راوړم

ستا دَ بڼو په ژبه ځان پوهووم
پرېږده چې زړه په وينو رنګ راوړم

ستا خوږو سترګو ته خواږه ګورمه
زه لېونے یم ځان له جنګ راوړم

هغه صابر یم که په هر ځائے کښې یم
تاله راځمه ستا قلنګ راوړم
نه په دُعا نه په هنر کيږي
عشق دَ سر لوبه ده په سر کېږي

زړه مې خورېږي سترګې مه خوروه
دَ خورو زلفو مې خطر کېږي

ستا دَ کوڅې خاورې په سر بادووم
په ما څه چل هر مازيګر کېږي

زه د هر خکلي په وعده تېر وځم
زما نه دا غلطي اکثر کېږي

زړه که مې سل ځله دَ کاڼي کړمه
خو په د ستا دَ مخ اثر کېږي

اوس هم زما او ستا دَ مينې ذکر
کله نا کله په ګودر کېږي

دَ ښائستونو دَ سپرلي په تمه
دَ محبت دَ فصل کر کېږي

شپه به دَ مینې په قيصه تېروو
نورې خبرې به سحر کېږي

زما صابره ستا دَ مينې په نوم
ما سره هره ورځې شر کېږي
دَ یار دَ کلي دَ کوڅې مازيګر
ما لېونے کړي لېونے مازيګر

ما په جنت هم بدل کړے نه دے
دَ محبت دَ مېکدې مازيګر

دَ زړه د درده ناقلاره وومه
دَ اُور ترخې اوبه مې څښې مازيګر

سم دَ ماښامه تبې ونيومه
تا راته کړې وې خېرې مازیګر

رقيبان وبوږنېده ویرېده
مونږ چې شو یو بل ته نزدې مازيګر

ستا دَ ښائست نه تاوېده لوګېده
غزل غزل سپرلے سپرلے مازيګر

ستا په کوڅه کې راترغاړې ووځي
انګار انګار، لمبې لمبې مازیګر

ځان یې ستایه دَ ځان صفت یې کوو
زما غزل یې ما ته وې مازيګر

زمونږ کوڅې ته دې کاته روان وې
زما صابره ما ليدې مازيګر
د زړه د درده لېونے شوې کنه
زما صابره ته سړے شوې کنه

تا دَ اُلفت معجزه نه منله
زه چې لمبه شوم ته لوګے شوې کنه

دَ محبت ګرمي دې وليدله
په یخو واورو کښې خولې شوې کنه

ما چې دَ زړه دَ رڼا رنګ ورکو
دَ انتظار لارې رڼې شوې کنه

ما درته وې چې سترګې مه توروه
دَ خلقو سترګې درپسې شوې کنه

نوے الزام راباندې ولګوه
زړې خبرې خو زړې شوې کنه

دَ بڼو سيوري ته مې کېنولې
صابره سترګې دې مړې شوې کنه
مړه دې ونه کاته اوده دې نه کړمه
نسکور پرې نه وتم نشه دې نه کړم

هسې دې وسوم لوغړن دې کړمه
ګوګُل مې یخ نه شو لمبه دې نه کړم

په نننۍ خندا دې ويرېدم
زړه مې غوڅ غوڅ نه شو اره دې نه کړم

دَ تودې غېږې دَ خوبونو یاده
خوب دې رانه وستو دمه دې نه کړم

بلا دې واخلم تر بلۍ رانغلې
ماريګر تېر شو غرغره دې نه کړم

مخې له راغلې ژړغونے دې کړم
په مخه لاړې دلاسه دې نه کړم

څه راته اُوایه په څه خفه یې
څه شولې پوهه په قيصه دې نه کړم

مينې په هر مېدان دې وګټلم
یو ځائے دې پرې نښوم پيکه دې نه کړم

اوس به مې بیا درته ښېرې کولې
صابره ښه ده چې غصه دې نه کړم
که ستا په مخ ستا په کاکل نه لیکم
بیا خو غزل نه دے غزل نه لیکم

ما دې زما دَ زړه ازار اُوهي
که په قامت او په اُربل نه لیکم

ستا یې منله ستا یې ومنله
بس دے دَ خپل زړه سره خپل نه لیکم

بیا به دَ زړه خبرې زړه کښې ساتو
بیا به روداد ستا دَ محفل نه لیکم

نور پرې دَ زړه د وینو رنګ نولمه
نوره دَ ګُل قیصه په ګُل نه لیکم

هغه خوبونه مې په سترګو کښې دي
څنګ به دَ خکلي په څنګُل نه لیکم
ستوري یو، ډيوې یو، مشعلونه یو
مونږه به دَ غرونو یو خو غرونه یو

څه حاجت زمونږه په چا څه پرواه
خپله لېوني خپله دشتونه یو

عشقه چې هر څه یو ستا دَ خاورې یو
کاڼي یو غمي یو که لعلونه یو

تل د طوفانونو سره نښتي یو
څومره ناقلاره ارمانونه یو

ودردېږو خوږ شو چې څوک وژاړي
څه د لېونو خوږمنو زړونه یو

وټوکېږو ورژېږو خاورې شو
مونږ دَ پښتنې مېرې ګُلونه یو

هغسې هم سوزو که رڼا کوو
هغسې بل شوي ارمانونه یو
نوے سبق نوے کتاب غواړي
غرسنۍ سترګې انقلاب غواړي

نننے ژوند نننے عقل فکر
نوے نظر نوے نصاب غواړي

ستا دَ ښائست په نوم بدنامه مينه
ستا دَ قامت دَ صلیب تاب غواړي

خیال په خورو زلفو کښې وغزېدو
ځواني مستي غواړي شراب غواړي

سترګې څه بل رنګې ښائست لټوي
مينه څه بل شان انتخاب غواړي

د بې وسۍ خاموشه غلې جذبې
لړزېده غواړي اضطراب غواړي

یو سړي ځان ته ملامت ونه وې
هر څوک دَ نورو احتساب غواړي
زړه به دَ مینې سمندر ګرځوو
ستا د غم لړې به په سر ګرځوو

په سړیکو هغسې دردونه پېرو
زخمونه هغسې پرهر ګرځوو

اوس هم دَ مینې لیوني خیالونه
ستا دَ یادونو په ګودر ګرځوو

یو ښکلے هغسې نیازبین دے زمونږ
یو سړے هغسې په سر ګرځوو

یو ښکلے هر وخت په نظر کښې ساتو
یو ګُل په کوتو کښې اکثر ګرځوو

د نفرتونو د تیارو د ویرې
په زړه کښې پټ د مینې لمر ګرځوو

زمونږ د شپې شوګيرې هسې نه دي
په ښار کښې زېرے د سحر ګرځوو
دردونه په سینو کښې پرهرونه په سينو کې
ساتو د مينې لوے لوے ارمانونه په سینو کې

په تمه د سپرلي د رنګینو د بارانونو
ساتلي مو تنکي تنکي زخمونه په سينو کې

یرېږو د یارانو تنګ نظرو د خبرو
وراسته مو کړل د ښکلو تصويرونه په سينو کې

خوږو خوږو سندرو ته لېواله لېوني یو
ټوکېږي مو خواږه خواږه دردونه په سينو کې

زمونږ مخې ته څه د نفرتونو دېوالونه
بهېږي مو د مينې دریابونه په سينو کې

تر هغې به رواج د خاموشۍ ته خطره وي
تر کومې چې درزېږي زمونږ زړونه په سينو کښې

دنیا پکښې د حورو د غلمانو د شرابو
زمونږ لېونو زړونه جنتونه په سينو کې

د مينې د ګودر چپو وهلي یو صابره
زمونږه هسې نه خېژي برېخونه په سينو کې
اوس یې د زړونو سوزېده زده کړه
سترګو دې اُور لمبه کېده زده کړه

د ګړنګونو خو به اوس پرېوځو
غرڅنۍ تا د هوسۍ تله زده کړه

ستا دېوالونه د نظره مه شه
ما آسمانونو ته خاته زده کړه

یارانو نن مې لېونے وګڼۍ
ښکلي اشنا ښکلي کاته زده کړه

دا مې په یو کتاب کښې نه شو لوستے
د محبته چې مې څه زده کړه

ساقي په داسې غم دې واړولو
نه مې توبه زده نه مې څخه زده کړه

زه د احساس د سمندر لامبوزن
ما په سور اُر کښې اوسېده زړه کړه
ستا په خورو زلفو کښې شپه کوومه
د عمر ستړے یم دمه کوومه

ستا د توې غېږې سودا اخیستے
یخې سیلۍ ته شوګيره کوومه

د پرهر ژبه مې تڼاکې شوله
ستا د تودو شونډو قیصه کوومه

ستا د جبین آئینه تته مه شه
زه پکښې خپله تماشه کوومه

ستا د بڼو د تصوور په سيوري
لږ غوندې خوب هره غرمه کوومه

د الزامونو د سورو لاس آزاد
د جانان ذکر په ښکاره کوومه

په دردېدلو تړقېدلو څړيکو
ستا د یادونو وظيفه کوومه

مینه منم خو پښتو نه ماتووم
ستا نه بغېر به ګزاره کوومه
د یارانې لوظونه مه ماتوه
که کوه مه ګُلونه مه ماتوه

ګُله بې ځایه سترګې مه توروه
هسې زمونږه زړونه مه ماتوه

د احتساب وختونه تلي ساقي
یرېږه مه جامونه مه ماتوه

زمانې مه چېړه د زړونو سره
د محبت ملکونه مه ماتوه

قاصده هېرې قيصې مه یادوه
د زړه ورغلي ورونه مه ماتوه

د شیرینۍ شرطونه وپيژنه
فرهاده هسې غرونه مه ماتوه

ستا زنځیرونه ماتېدونکي نه دي
صابره خپل لاسونه مه ماتوه
خون به مې واخلي قاتلانې به شي
زلفې دې مه سموه ورانې به شي

په آئینه کښې سترګې مه توروه
ځان ته به وګوري حېرانې به شي

زمونږ وعدې د ښکلو څڼې نه دي
چې رنګ به واړوي ارزانې به شي

د محبت خواري دي هیره مه شه
لارې که ګرانې دې آسانې به شي

ستا د ښائست تخم به نه ورکوي
د زړونو زمکې دي ودانې به شي

بلا دې واخلم زلفې مه خوروه
بلا به واخلي بلاګانې به شي

د تورو سترګو دروغژنې قيصې
صابره مه سپینوه ګرانې به شي
زما وجود شوې زما ساه نه شوې
زما اشنا زما اشنا نه شوې

ما ته خپل ځان او ځان مې ته ګڼلې
ته د خپل ځان وې ته د چا نه شوې

ښه ده چې دومره خو دې وپېژندم
مخې له راغلې وارخطا نه شوې

زه وسوسو په مخه واخستمه
تا شونډې پرانستې ګویا نه شوې

زه دې اُلفت ته ملامته کړمه
د یار بلا زما بلا نه شوې

سترګې یې بیا هم پښتنې وې کنه
بې وفا وې خو بې حیا نه شوې

مینې منمه چې د هر ازمېښته
زه روستو نه شوم ته په شا نه شوې

زړه د بلا ښيرو مې ووينځلې
خو د وهمونو نه صفا نه شوې

تا د صابر لیونتوب څه وليدو
ته د صابر د زړه سودا نه شوې
حسن چې ګُلونه شي رنګونه شي
زړونه بهارونه بهارونه شي

څو چې هغه سترګې هغه سترګې وي
څنګ به زمونږ زړونه زمونږ زړونه شي

دا ښکلے د کوم سپرلي د کوم کلي
هسې چې لږ وخاندي ګُلونه شي

دا زخمونه دومره بې نوا نه دي
دلته د دردونو محفلونه شي

چا ته د دُعا په وخت کښې یاد نه وي
ورک دې د مئینو نصیبونه شي

ته د انتظار شپه یوه شپه ګڼې
ما ته خو کلونه شي عمرونه شي

ستا یادونه دومره بلا دومره ډېر
څه مې شوګیرې څه مې خوبونه شي

مینې مینې زړونه وینې وینې شو
درنګ له به د وینو بارانونه شي

مه منه د ښکلو تسلي مینې
ورک دې د منکرو قسمونه شي

یه صابره دې سترګو ته اوګوره
هېر به دې جامونه جنتونه شي
څوک چې د مینې د منظره اوځي
هغه د ژوند د سمندره اوځي

هغه سړے به د نظره کړي څوک
هغه د هر چا د نظړه اوځي

ستا د یادونو د دردونو څړیکې
پورې راپورې د ځیګړه اوځي

خدایه په هغه زړه به څه تېرېږي
چې بېنوا د یار د دره اوځي

هغه سور اُور یې هغه سړیکه نه یي
چې د مئين زړه د پرهره اوځي

زما خودسره باغي شوے نظر
د یار د سترګو د اثره اوځي

چې د خورو زلفو تیارې رڼوې
صابره اُور به دې د سره اوځي
شرابي سترګې ګُلابي رنګونه
ما لېونے ګړي لېوني رنګونه

ستا دَ جبین رڼا ته وپسخېدل
د ښائستونو د سپرلي رنګونه

په جنتونو مئين څه پېژني
ستا د کوڅې مازيګري رنګونه

د جانان سترګې د نظره مه شه
په هر پرهر مې دوړوي رنګونه

خدایه لمن یې ترېنه داغ وانخلي
په رڼو سترګو کښې راوړي رنګونه

زما زخمونه اماني دردونه
زما یادونه تمامي رنګونه

د خورو زلفو سيورے مه خوروه
له خوشبویو نه شي خالي رنګونه

زه ترېنه چرې بې نشې نه شومه
زما ساقي ما له ساتي رنګونه

سترګې مې ووځه خو ونه وينمه
د خپل جانان په مخ پردي رنګونه
د نازولي زړه مې ومنله
ګنې نو ما خو مینه نه منله

عقله اوس پرېږده چې ټکرې خورمه
ما د مئين لېوني زړه منله

ستا شرابي سترګې چې اُور لمبه وې
زما توبه به خلقو څه منله

زما خبرې ته چا غوږ نه نيوو
هر سړي ستا خبره ومنله

که مېخانې ته دې راوستے وے څوک
سپرليه ما به دې هله منله

یارانو تاسو ته ګناه نشته دے
ما به پخپله د هغه منله

ما درته وې چې دروغژن وي ښکلي
صابره تا به زما نه منله
ټولې دُنیا ته مې د یو سړي صفت کړے دے
ما په یو څو ورځو کښې څومره محبت کړے دے

زه د دې ښار د نفرتونو د بتانو دشمن
ما په دې ښار کښې د مئینو امامت کړے دے

د دې کوڅو نه صبرېده زما د وسه نه ده
ګنې یارانو راته څومره نصیحت کړے دے

ما د هر ګوټ سره د یار د سترګو ذکر کړے
ما د شرابو په نشه کې عبادت کړے دے

هغه چې زه یې د ښائست په صفت نه مړېږم
هغه سړي زما په هر ځائے کې غېبت کړے دے

زما رقیب د محبت په معنی څه پوهېږي
هغه خو ژوند هم په یو لوے منافقت کړے دے

ستا د یادونو د سپرلي رنګونه نه هېروي
ګنې نو ما خپلو زخمونو ته منت کړے دے

د ملازو د ملامتو یې ساتلے یمه
زما احساس زما په هر ځائے کښې عزت کړے دے

د ډېرو ښکلو د ښائست ثنا دې وې صابره
خو په غزل کښې دې د یو سړي صفت کړے دے
ما د ګُلونو د رنګونو دلداري کړې ده
ما د سپرلي د انتظار سره یاري کړې ده

ما د خپل زړه په رڼا ستوري د آسمان رڼول
زه که زره ووم ما د لمر سره یاري کړې ده

زما د زړه څړیکې به دومره بې اثره نه وي
ما د زخمونو کرونده په نري سوي کړې ده

د جانان ذکر مې په ژبه د غزل کړے دے
د خپل ارمان قیصه مې تل په اسوېلي کړې ده

مونږ د دُنیا د بادشاهانو بادشاهۍ ړنګ کړې
خو یو سړي زمونږ په زړونو بادشاهي کړې ده

ما ته د دې خلقو د زړونو د تیارو پته ده
ما د دې کلي په کوڅو کښې ملنګي کړې ده

زه یې د خپل وجود د خوږ په خوږو پوهه کړمه
په ما د یار سترګو بلا مهربانې کړې ده

ته څه خبر یې د زړه سره تا ته څه پته ده
چې ستا صابر څومره په ګرانه شاعري کړې ده
د حسن په نشه کښې لېونے مخې له راغے
په چا پسې چې تلم هغه سړے مخې له راغے

زه نه یم بختور خو دا د مینې معجزه ده
اشنا په پردي کلي کښې د شپې مخې له راغے

نور هیڅ نشته پوهېږمه قسم مې ماتوي
اشنا چې مې د زړه د دروازې مخې له راغے

د هغه غزل زادو سترګو رنګ مې ورله ورکړو
که ګُل مخې له راغے که سپرلے مخې له راغے

ستا حال یې راته ووې ستا قیصه یې راته وکړه
چې څوک ستا د پلو ستا د کوڅې مخې له راغے

لګیا وو د خپل حسن په صفت نه مړېدو
زما غزل یې غلے غلے وې مخې له راغے

دا مینه ده جانانه که د مینې مجبوري ده
زما ده زړه قاتل ما له ژوندے مخې له راغے

په ډیره موده پس مې سترګې لږې شان خوږې شوې
په دېره موده پس هغه سړے مخې له راغے

څادر د محبت یې په سر سیورے وو روان وو
صابر د ژوند په لاره د غرمې مخې له راغے
بې کوره شي چې څوک په بې درکو پسې ګرځي
درانه خلق سپکېږي چې په سپکو پسې ګرځي

زما د قام د کومې بدبختۍ به درته وایمه
چې څوک رازملي کیږي په ټوپکو پسې ګرځي

د زرکو د کونترو ښکار د نورو مشغله شوه
زما د غرونو باز په توت خوروکو پسې ګرځي

بیا څوک د پښتنو د اتفاق سندرې وایي
دیوان یې د خوشحال په لاس خټکو پسې ګرځي

صلاح کوي جرګه کوي غونډېږي تندرونه
څوک جالې جوړوي ځان له په ډکو پسې ګړځي

د هغه غرسنۍ غړۍ مې هغسې په زړه ده
له هغسې مې فکر په کُنجکو پسې ګرځي

د ښکلو په سینو کښې بې غرضه زړونه ګوري
صابر بلا وهلے دے په ورکو پسې کرځي
په چمن کښې که ګُلونه که ازغي مري
خو زما د کور ښائست زما سپرلي مري

دا مې لویه بدبختي نه ده نو څه ده
په پردي جنګ کښې زما د بنډ زمري مري

د دنیا روزګار په صلح په صلاح شي
کوم قامونه چې د جنګ په لوري ځي مري

د دُنیا اولسه هله کړه رادو کړۍ
سړي یو بل سره نغښتي دي سړي مري

مونږ نه هغو خلقو بلې لمبې تاو کړې
چې پخپله په پوټي غوندې لوګي مري

د خوشحال په ادیره به ماتم نه وي
سره بڅري د اېمل د انغري مري

د اسلام د سپېځلتیا مُبلِغینو
په کابل کښې درنه شته مسلماني مري
زما د زړه د خوږېدو رازونه مه لټوه
اُور به درپورې شي اشنا اُرونه مه لټوه

د خپلو سترګو د ظلمونو به دې کرکه وشي
مه کوه مه زمه ده زړه زخمونه مه لټوه

زما بې سره شوګېري درپورې ونه نخښلې
زما په سترګو کښې زما خوبونه مه لټوه

ارمانه مه کوه د خکلو زړونه ډیر خیرن دي
ښکلو ته ګوره خو د ښکلو زړونه مه لټوه

په دې سرونو کښې به سر وخوري د عقل رڼا
دا د وهمونو د تیارو غارونه مه لټوه

مینې رښتیا مه وایه مه کوه ستومانه به شې
ځان له زما غوندې په زور غمونه مه لټوه

په دې کوڅو کښې د اُلفت بادونه نه الوزي
صابره دلته د اُلفت رنګونه مه لټوه
د محبت رازونه پټ ساتمه
په زړه د زړه دردونه پټ ساتمه

نور د یارانو زړونه نه یخووم
نور به د زړه زخمونه پټ ساتمه

په دې بې لوظه موسم څه اعتبار
ستا د وعدو ګُلونه پټ ساتمه

د پرهرونو خولې مې وتړلې
نور د جانان یادونه پټ ساتمه

د دیوالونو نه مې ویره کيږي
ستا د راتلو وختونه پټ ساتمه

دلته د غم ژبه څوک نه پېژني
دلتکې خپل غمونه پټ ساتمه

د څکو خو څه وايې چې څه کفر دے
زه دلته تش جامونه پټ ساتمه

د ملامتو د فتوو د ویرې
په سر کښې ډير سوالونه پټ ساتمه

د خلقو خولې خو تا ته ښه پته ده
صابره ستا خطونه پټ ساتمه
د محبت د لېونو په ژبه نه پوهېږي
ستا د ښار خلق د سړو په ژبه نه پوهېږي

چا چې د کلي مازیګر سندره کړے نه وي
هغه د بام د اشارو په ژبه نه پوهېږي

زما د زړه دردونه دومره بې دلیله نه دي
چې ستا د سترګو د بڼو په ژبه نه پوهېږي

د زړه تڼاکې مې په داسې بڼو وڅیرلې
چې د تڼاکو د چاودو په ژبه نه پوهېږي

هغه د خپل ظالم نظر د زوره نه دے خبر
هغه زما د اسوېلو په ژبه نه پوهېږي

هغه بې لوظه بې پښتو هغه بې خوږو سړے
هغه د مینې د پښتو په ژبه نه پوهېږي

مینه خودسره وي صابره خپله خوښه کوي
د مصلحت د فلسفو په ژبه نه پوهېږي
د ښائستونو د سپرلي باد ته ګُلونه کرو
پخپلو زړونو کښې د مینې ارمانونه کرو

ستا د بڼو سرونه هغسې په زړه ګرځوو
مونږ د ځیګر په زمکه هغسې زخمونه کرو

د وخت قاضي دې پرې څه نوې فتوی ولګوي
مونږ په دې خاوره نوے خیال نوي فکرونه کرو

زمونږ خودسره منصورخېلو نسل نه ورکېږي
مونږ د دارونو په سرونو کښې سرونه کرو

مونږ د نفرت د طوفانونو پرواه نه ده کړې
مونږه د زمکې په سینه کښ اُلفتونه کرو

دردونو لږه غوندې ساه واخلۍ چې ساه واخلمه
زه او ماښام زما په زړه د چا یادونه کرو

د هغه حسن د سپرلي یاد به ساتو صابره
په پرهرونو کښې ګُلونه که رنګونه کرو
ستا لېونے یم انتظار مې کوه دربه شمه
زه لا ژوندے یم انتظار مې کوه دربه شمه

دلته پردے ښار، د پردو خلقو د نه زړه کلي
دلته پردے یم انتظار مې کوه دربه شمه

لا خو زما په زړه کښې مينه زَړه شوې نه ده
لا خو زلمے یم انتظار مې کوه دربه شمه

ستا د وعدې سیورے تر دې حده په سر ګرځووم
کلک د وعدې یم انتظار مې کوه دربه شمه

چې ستا کوڅه یې همېشه د ژوند جنت ګڼلے
هغه سړے یم انتظار مې کوه دربه شمه

د تورو غرونو سپينو واورو نه پناه لالیه
ستا لېونے یم انتظار مې کوه دربه شمه

د جانان یاده ته ورځه د جانان خوا کښې اوسه
زه درپسې یم انتظار مې کوه دربه شمه

ستا د یادونو سيلۍ واخستمه در یې وړمه
بس درنزدې یم انتظار مې کوه دربه شمه

د پردي ښار مسافرۍ مې وجود خوري صابره
په زړه نرے یم انتظار مې کوه دربه شمه
خپل پرهرونه کړو ډيوې خلقو
راځۍ چې سترګې کړو خوږې خلقو

ورکې کړۍ خپلې مجبورۍ ورکې کړۍ
ماتې کړۍ خپلې زولنې خلقو

ما ستاسو مینه ستاسو پت پاللے
ما دُنیا پېژني په دې خلقو

ما د سندرو په تار وپيېلې
ستاسو د ژوند خوږې قېصې خلقو

زه د فتوو په دُهند کښې نه پټېدم
زما خبرې پېژندې خلقو

څه چې ووم ستاسو د نظره وومه
څه چې مې وې ستاسو مې وې خلقو

مه کوۍ ما او جانان مه بېلوۍ
د یار د کلي د کوڅي خلقو
چې ایمان مې په ښائست دے چې یقین مې په سپرلي دے
د چمن غم زما غم دے که په ګُل که په ازغي دے

د سپرلي تمه ګواه ده چې زما د پرهر فکر
د ازغو په څوکو اوسي د ګُلونو ارماني دے

د دُنیا بلا غریب دي د دُنیا بلا مفلس دي
که د دې ښار محتسب دے که په دې ښار کښې ساقي دے

څه ناشوني حادثه ده څه نادره المیه ده
زما ژبه د رندانو، اورېدونکے مې ولي دے

په ځان هغسې بې وسه، په زور هغسې غاوره
انسان هغسې نیمګړے انسان هغسې وحشي دے

که تا نه اورم کڼېږم که ځان نه وينم ورکېږم
اتفاق مې مجبوري ده اختلاف مې فطرتي دے

د رڼا په تار تړلے د قامت په صلیب زانګي
صابر هغسې سرکش دے صابر هغسې باغي دے
څه ګُلونه په شیشو کښې څه ګُلونه د شیشو دي
ننني ښکلي مخونه، ښائستونه د شیشو دي

ننني زخمونه څه دي، ننني دردونه څه دي
تصويرونه په شیشو کښې تصويرونه د شیشو دي

نه ترې یو خوا څوک پټېږي، نه ترې بل خوا پټېدے شي
د نیتونو دیوالونه، دېوالونه د شيشو دي

د جونګړو ډېوې هسې په جونګړو کښې زړې شوې
د یارانو ارمانونه محلونه د شيشو دي

خاموشۍ پکښې دېره دي، ویرانۍ پکښې اوسېږي
که کورونه دي د خاورو، که کورونه د شيشو دي

د دې ښار غوښې رګونه، د دې ښار خوږمنې سترګې
سړکونه د تارکولو، دُکانونه د شيشو دي
که غزل مې ورته ووې که رنا مې ورته ووې
خپل ایمان مې ورته ووې خپله ساه مې ورته ووې

تورې سترګې په خندا شوه تورې زلفې په شاه لاړه
چې بیګاه مې خوا له راغله چې بیګاه مې ورته ووې

خپل نصیب ته فکر یوړم خپلې برخې ته حیران شوم
چې اشنا یې راته ووې چې اشنا مې ورته ووې

اوس یو بل ته کتے نه شو اوس د یو بل نه شرمېږو
چې رښتیا یې راته ووې چې رښتیا مې ورته ووې

څه کچه شوه څه خفه شوه مخ یې واړوو غصه شوه
چې وعده مې کړه وریاده بې وفا مې ورته ووې

د یوې لارې پښتون یم، په یوه ژبه پوهېږم
چې تپوس یې رانه وکړو، د زړه غلا مې ورته ووې

یار مغل وو پښتو نه شو، زه پښتون ووم مغل نه شوم
د دُنیا یې راته ووې، د دُنیا مې ورته ووې
د ګُلونو د ښار خلق د رنګونو د ښار خلق
په خیالونو کښې مې اوسي د خیالونو د ښار خلق

په رګونو کښې مې ګرزي په زخمونو کښې مې اوسي
د ارمان د بڼ ګُلونه د یادونو د ښار خلق

په ما هغه ورځ اختر وي، زما هغه خوشحالي وي
چې په وېښه چرته وینم د خوبونو د ښار خلق

زه چې ستا کوڅې له راشم ځه چې ستا دېوال ته کېنم
په بتکو پورې ولاړ وي د پارونو د ښار خلق

ليوني تندې اخستي لېوني لېوني ګرزي
د اوبو د کلي خلق د سیندونو د ښار خلق

د آسمان په تمه ناستو د آسمان تمه پَرې کړۍ
د آسمان تمبې وژلي په کلونو د ښار خلق

دې بې نومه خاموشۍ له نوموړے غم پکار دے
چې بې خوده ليوني شي د غمونو د ښار خلق

د دردونو ناخبره د صابره څه خبر دي
د صابر په زړه پوهږي د دردونو د ښار خلق
د احتساب د سر نشه ماتووم
په تنده نه یم خو توبه ماتووم

د انتظار د خاطر صبر تمام
سر د جانان په دروازه ماتووم

د مجبورۍ هره سودا خورووم
د بې وسۍ هره پنجره ماتووم

تا ته یې یو څه ما ته بل څه ووې
دا دروغژنه آئينه ماتووم

د محبت د ارمان هره تنده
ستا د قامت په تاتره ماتووم

ورېځې راغلې مېخانې ته ځمه
خدایه توبه مې ده توبه ماتووم

ساقي په سترګو کښې نشه راکوه
پیاله دې سر وخوري پیاله ماتووم
د انتظار جذبه سړه ښه نه ده
د پرهر څړيکه مې اوده ښه نه ده

د غرمې تاو ښه نه دے توره به شې
د غرمې مه راځه غرمه خه نه ده

واعظه مه کوه ستومانه به شم
د ځوانۍ ورځې دي توبه ښه نه ده

د تور اُربل توره ما مه یروه
زه کله روغ وومه که شپه ښه نه ده

د محبت لېوني چا وژلي
د اشنا هسې حوصله ښه نه ده

شونډې دې رپي چې خبرې کوې
قاصده ښکاري چې قیصه خه نه ده

د سبا ستوري ته څه ونه وايي
بله ډیوه بله لمبه ښه نه ده

نن به دې زړه ځان سره وړي صابره
نن یې د سترګو اراده ښه نه ده
د ژوند آهنګ د ژوند نغمه بدلوي
حالات بدلېږي زمانه بدلوي

څوک چې په ژوند کښې څه بدلون غواړي
اول به خپله رویه بدلوي

هر څوک د خپل ساقي د نومه ستړے
هر سړے خپله مېخانه بدلوي

اوس خو تیارې هم ده رڼا د ویرې
هر شپه نوې لوپټه بدلوي

وخت چې بدل شي نظریه نوي شي
ژوند چې بدلېږي فلسفه بدلوي

په یوه منډه بدلېدونکي دُنیا
د زندګۍ هره رشته بدلوي

مونږ لا په زمکه د شپې ځائے نه مومو
خلق سپوږمۍ ته ځي نشه بدلوي

جانان یې هغه انتظار یې هغه
صابر د مېنې طریقه بدلوي
په پرهرونو کښې سپرلي ساتمه
ژوندي غمونه دې ژوندي ساتمه

زه پې پرواه یم خو پرواه مه کوه
د ګودر لاره به سهي ساتمه

ځان مې پرې اوسو تا پرې نه سېزمه
په زړه دننه اسوېلي ساتمه

ستا د راتلو پورې به صبر کووم
ستا د وعدې سره یاري ساتمه

نور مې په دې کلي کښې څه پاتي دي
هغه کوڅه هغه بتکي ساتمه

د ارمانون د سپرلي په تمه
شپلونه څارمه ازغې ساتمه

د محتسب د نیته ویرېدم
نور به په سترګو کښې ساقي ساتمه
دلته امکان دے د سپرلي د سحر
دلته استازې ځي راځي د سحر

خُدائے خبر ته او سپرلے څه د یو بل
ستا لېوني شو لېوني د سحر

په هغو زلفو کښې خوبونه اوده
په هغه سترګو کښې مستي د سحر

د انتظار د شپې تمامه دُنیا
شوګيرې سترګې اسوېلي د سحر

ستا د خائيست د سپرلي ذکر کوي
څوک په دې لار ګُلونه وړي د سحر

د شپې غمونه پکښې نه پټېږي
د زړه زخمونه چې ورځي د سحر

نننۍ شپه یې د صابر سره وه
خدایه چې سنګه به پاسي د سحر
ګران دي په ګرانه لاره تله د شعور
خو بې خوارۍ نه شي خواړه د شعور

زما یارانو په ما زړه ما سېزۍ
ما سره هغسې ډیر شته د شعور

زه یې د ځان په معنی پوهه کړمه
ما سره بس دے دومره ښه د شعور

ما په هیڅ هسې یقین نه دے کړے
ما په شک وخواړه خواږه د شعور

د حیرانۍ خبره ده او که نه
په دې ازغنو لارو تله د شعور

ما په دې خاوره هسي زړه نه تړه
ما پکښې څه نا څه لیده ده شعور

د نن په سترګو کښې مستي د سبا
د ژوند د نن په مخ کښې سره د شعور
هم ته او هم دې تلوسه رنګینه
ستا د نوم هره تماشه رنګینه

د حسن هره تماشه د لیدو
د مینې هره حادثه رنګینه

په هغو زلفو ماښامونه آباد
په هغو سترګو مېخانه رنګينه

اوس په هغې کوڅه سپرلے څه کوي
هغه خو ستا تر سره وه رنګينه

په ما د مينې محفلونه آباد
په تا د ښار هره کوڅه رنګینه

چې په رنګینو تماشو واوړمه
ساقي راواړوه نشه رنګینه

ستا د خورو زلفو په لویه سودا
زما د عمر سلسله رنګینه

عقل په نوي تماشه اړووم
څښمه پرې ستا د خیال نشه رنګینه
رنګونه پېژنم رڼا پېژنم
محبت پېژنم ښکلا پېژنم

ته مې سودا ته مې دُنیا د مینې
خپله سودا خپله دُنیا پېژنم

ما ته د نور نصیحت څه ضرورت
زه مینه پېژنم، اشنا پېژنم

د خورو زلفو هسې نه بوږنېږم
بلا دې واخلمه بلا پېژنم

مه کوه مخ په پلو مه پټوه
ښه خو مې پېژنې چې تا پېژنم

دا دې دروغ ووې چې یاد مې نه وې
یه دروغژنه زه رشتیا پېژنم

غم خو مې دا دے چې ګناه نه کووم
غضب خو دا دے چې ګناه پېژنم
نور مې د سترګو خوږېدو څوک دي
زما بغېر ستا د بڼو څوک دي

زما د زړه په اُر کښې ځه دېړه یم
په ما د زړه د سوزېدو څوک دي

زمونږ د شپې شوګيرې هسې عادت
ګنې زمونږه د راتلو څوک دي

دلتکې هر سړي خپل غم اخستے
دلته د بل د غم د وړو څوک دي

لا خو دې نه کېږي باران د مېو
لا د نشې څوک دي د څښو څوک دي

د منزل نخښې ته به څوک ورسي
په ګرانو غرونو د ختو څوک دي

صابره مونږ د ژونده څه خبر یو
مونږ ته د دې کتاب لوستو څوک دي