چې په مړ وجود په ښار کښې آويزان شوم
هله پوهه په معنیٰ د دين ايمان شوم
ډيوې مړې شوې ستوري تت شو، سپوږمۍ لاړه
جاهلانو اوس مې اووژنۍ اسان شوم
خبر نۀ وم چې په اور کښې به زړېږم
وم خوشحاله چې د خېره سره ځوان شوم
غم کوه د مرجوڼا راپسې ګرځه
د کاغذ په کشتۍ کښېناستم روان شوم
چې غرېږي هغه نۀ ورېږي زياؔره
اوس مې زده کړه پوے په ژبه د آسمان شوم

 ډاکټر خلق زیار


اخلم په يو غم پسې بل غم ځمه
زه د کور په لوري د صنم ځمه
.
لارې د حالاتو دوړو ونيوې
اوس په منډه نه ځم، په قدم ځمه
.
زه د مسيحا د کوره خدايه هم
هر وارې چې ځم په زړه کړم ځمه
.
داسې مې نو اېستې توبه هم نه ده
اوس هم ميخانې ته ځم خو کم ځمه
.
ما ته د هوارو لارو مه وايه
زه د ګړنګونو په سر سم ځمه
.
غر مې ستا د غم راپه شا کړى دى
نه مې څوک زبېرګي اوري ستم ځمه
.
لارې که درنې دي، که خونخوارې دي
کړى مې د ژوند په سر قسم ځمه

هسکه غړۍ تګ مې شناخت شوى دى
خداى مه کړه چې سر به چېرته خم ځمه
.
ژاړم خپل ټوټې وجود ته ځاى په ځاى
زياره چې کابل ته په تورخم ځمه
.
ډاکټر خالق زيار 



مېخانه ده، کور د يار دے او کۀ دار دے
ما موندلے په دې ټولو کښې قرار دے
زۀ يوسف يم، د کنعان بادشاه هوشيار دے
ګرم کړے يې زما په سر بازار دے
داسې مۀ وائي څۀ نشته وطن خوار دے
هر څۀ ډير دي خو چې نشته يو اختيار دے
تر پرونه چې روان وۀ په خړپوسو
نن قدرت ته د خداے ګوره شهسوار دے
ښکليو راشئ زۀ هم يم او رقيب هم دے
زۀ د مينې لېونے ، دے خريدار دے
دا مې ستا د سپورو زلفو ذکر کړے
دا زما ګرېوان چې داسې تار په تار دے
هغه چېرته چې وي تلے زۀ هم لاړ شم
په دروغه وايم دلته مې څۀ کار دے
نن مې بيا دي ستا د مينې شراب څښلي
نن مې بيا د زړۀ په رګ رګ کښې خمار دے
دا چې هسکه غړۍ جګه شمله راغے
ما ته ښکاري لکه دا چې هغه زيار دے
غزل ـ ډاکټر خالق زيار
کتاب ـ جګه شمله 

 ډاکټر خلق زیار


د خپل يوازې ژوند حالونه وايم
ناست يم په ګڼه کښې شعرونه وايم
د بېلتون وخت ځي د‌ مېږي په قدم
ځکه يې ورځو ته کلونه وايم
د خاورې مينې فتوه ګر کړمه زۀ
د‌ وطن کاڼو ته لعلونه وايم
چڼې مُلا شي په يو څو کاله کښې
زۀ لا په سپين سر کتابونه وايم
خلک حکمت کوي جړۍ ختموي
زۀ د جمات ګوټ کښې بانګونه‌ وايم
لکه نائي د فرعون زغم وخوړم
مرم که رښتیا رښتیا حالونه وايم
چې د حيا سرۀ ترې را څاڅي زياؔره
زه بس هم هغې ته مخونه وايم 

 ډاکټر خلق زیار


هم يې بېره ده ساتلي هم يې ټال دى
راشه ستا ليونى اوس هم په خپل حال دى
د لوى خداى نه مې هم تاله دوران غوښتى
که مې کړى په خپل ژوند کې چرته سوال دى
داسې زر ترې جوړ کړي يو څه کله بل څه
ته به وايې زړه مې خټه يار کولال دى
شپې اخستى په ځان نه وي حساب نه دى
نور زما او ستا سيالي د چا مجال دى
چې د سود خبره راشي خلک ډېر دي
چې د حق د اذان وخت شي يو بلال دى
ستا د پنجو په سر تلۀ مې زړه پرېباسي
مشران وايي چې کبر له زوال دى
زه پښتون يم ته ښايسته يې دا پوره ده
په دنيا کې خو جلال دى يا جمال دى
زه د هرې انتها تر بامه لاړم
ما په ډېرو خوارو موندې اعتدال دى
يو د مينې په سر جګه شمله ګرځي
که په نوره شتمنۍ شي زيار کنګال دى
ډاکټر خالق زیار
 

 ډاکټر خلق زیار