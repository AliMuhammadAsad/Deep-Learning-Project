ځوانې زلفې یې په مخ خورې ورې شوې
ارزوګانې مې د زړه کږې وږې شوې
د بربرو لېونے ئې رانه جوړ کړو
چې د سپينې خُلې خيرې دې راپسې شوې
ګُله اوس مې د خودداره لېونتوبه
ناخبره یې خبر ترې زمانې شوې
راته اووایه په کومه باندې لاړ شم
ټولې لارې راته ستا کوڅې کوڅې شوې
هغه شپه د هېرېدو نه ده زړګیه
هغه شونډې چې په شونډو کښې اودې شوې
په عزيز زړه کښې مې دېرې خوصلې وې
خو چې تاته مخامخ شوم نو ګيلې شوې
د خوږ جانان د کلي لارې بس دے ستړے شومه
اوس که زما په انتظار ئې بس دے ستړےشومه
منم د مینې په بدل مې درنه مینه غوښته
که په اقرار که په انکار ئې بس دے ستړے شومه
د زړه چاودلي ژوند رازونو ته راورسېدم
د خپله ځانه ناوزګار ئې بس دے ستړے شومه
حېرانه مه شې په ما نوې انګازې وشولې
ته به تر کومې زړونه څارې بس دے ستړے شومه
یه لېونتوبه اوس مې خپلې دُنیاګۍ ته بوځه
زمونږه برخې به وي خوارې بس دے ستړے شومه
د لېوني عزیز په طمع سترګې مه توروه
زما راتلو ته ناقلارې بس دے ستړے شومه
د بڼو لاندې په چل چل څومره مزه وه پکښې
تا به کتل ما به کتل څومره مزه وه پکښې
هغه یو شپه چې ګړګړو بابا اسمان راچوو
زړونه بې واره درزېدل څومره مزه وه پکښې
پخوا به مونږه لوئې لوئې حوصلې لرلې
پښتون یقین په خدائې توکل څومره مزه وه پکښې
تا چې به ما پورې خندل هغه دې یاد دي کنه
ما چې به تا پسې ژړل څومره مزه وه پکښې
د لوئې لارې هغه ګور توت ته به وختمه
ما به څنډل تا به خوړل څومره مزه وه پکښې
ماشوم ووم مور سره به تلمه ماماګانو کره
هغوي به مونږ کره راتلل څومره مزه وه پکښې
عزیزه ستړے شومه پوزې له راغلے یمه
وخته راوګرځه یو ځل څومره مزه پکښې
کله کله دې رټلے کله کله دې منلے
ګله ما چې څه غوښتلے تا په مينه راکولے
زه به خامخا درځمه ستا راتلو باندې شکي یم
ما پالونه اچولے ستا ښۍ سترګه رپېدلے
زمونږ ډېره ناداني ده ګنې دا دُنیا فاني ده
زه له تا نه زارېدلے ته له ما نه زارېدلے
کاش چې دواړه ماشومان وے ناخبره د جهان وے
تا ګوډیانې لوبولے ما ګلوډنډۍ کولے
کله ښکلو پسې ګرځي کله څکلو پسې ګرځي
عزیز زړه داسې ساتلے سم په سر ئې خېژولے
دُنیا ډیره ده مکاره
وه زما ښکلیه یاره
دا بنګړي دا لوپټه ده
ما راوړي ستا دپاره
لس اته ګامې مزل ته
شل دمې کووم په لاره
په ما مه کړه شکونه
لېونیانو کښې مې شماره
زما تا ته انتظار وي
د اتوار نه تر اتواره
عزیز زوړ شو او زړېږي
لا تر اوسه بې روزګاره
