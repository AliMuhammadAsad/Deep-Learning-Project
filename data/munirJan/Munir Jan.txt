نورې تبصرې دې په جمال نه کوم
بس دے د غانټول په زنه خال نه کوم

ما د مينـــي تبــــه ځکـــــه نـــــه پرېږدي
زه چرته دارو نه خورمــه پــال نــــه کـــوم

ښکلي مــــې بلهـا پـکښــــې خـــائـے کـــړي دي
زه د زړۀ د کور مېنځ کښې دېوال نه کوم

تا چې پرې وعده د راتلو کړې ده
څنګ به هر کلې د نوي کال نه کوم

خلـــــــق د نشــــــــي دپــاره خیــر ټـــولۍ
زه به د جانان دپاره سوال نه کوم ؟

وی وئيــــل منــيــــر لــــيـــونـے شـــــــوے دے
زه چاله ګلونه په رومال نه کوم

لکه ماشوم می بیگا ټوله شپه کړه ویر جانانه
رانه په اوښکو باندې وران شو ستا تصویر جانانه

د زړه په سر مې وۀ ښخ شوي خوب ته يې نه پرېښودم
ستا د ښایسته سترګو باڼه د نظر تیر جانانه

بس خو تر مرګه به زما سترګې د نم ډکې وي
زه ښه پوهیږمه د خپل خوب په تعبیر جانانه

د زړه په سر کښې د زړه سره لتي مه راکوه
زۀ دې مريــد يــم لېونيه تــــه مـــــې پــيـــر جانانه

د خوشحالو بوټي يې ټول د زېلې زېلې ويستي
د زړه په زمکه مې ستا غم کړے دے سیر جانانه

خدائے دې مئین کړه چې احساس درته د خوږ زړه وشي
یه په ښائست باندې مغرور په زړه کافِر جانانه

تا خو به خپلې خوشحالۍ په الله هو اوده کړي
په ما ستا غم کړې د ژوند ټولې شپې شوګير جانانه

چې ما په خپل غزل کښې ستائي زه يې تصوير جوړووم
منير دې کړي الله ،شاعر، ما مصویر جانانه

درد په پرهرونو کښــــې تنـګ شــــــوے دے
خلق په ښارونو کښې تنګ شوے دے

چا مندر ګرجې ته زنځير واچوو
څوک په جماتونو کښې تنګ شوے دے

دغـه سـړے څومره بدنصيــبـــه دے
دے زمونږ په زړونو کښې تنګ شوے دے

يــــو کـــور كښــــې اوســېږي خـــــو چــــــې دا ولــــې
ورور په خپلو وروڼو کښې تنګ شوے دے

دې ظالم سامراج دومره بدنام کــــه چـــــی
حسن په عکسونو کښې تنګ شوے دے

لویه شوم منيره ستا د لاس بنګړے
نــــور مـــــې مړوندونو کښې تنګ شوے دے

کار می مازغه نه کوي ښه نه کوي
صبر مې زړه نه کوي ښه نه کوي

دې خلقو څه ونه کړه څه نه کوي
دا خلق څه نه کوي ښه نه کوي

چا چی واده کړے دے بد یی کړي
څوک چې واده نه کوي ښه نه کوي

دا خلق ولې ځان لــــه تنـدې وژن
کاڼي اوبه نه کوي ښه نه کوي

زړۀ مې مات شوے دے اوس لېچو له شړنګ مه ورکوه
بس کړه د خټو دېوالونو لـــه رنـــګ مه ورکوه

اوس ترې د مکر په ټکور ټـکـــور کښې ساه اوباسې
سوو زخمونو له ټکور د پتنګ مه ورکوه

چې خېر دې نه ورکوه خیر دے رخصت کړی به دې وه
کچکول لــــه لتــــې اے اشـنا د ملنــــګ مه ورکوه

دوي له شراب ورکړه چې ټال غونــدې یـــې وځنګـــوي
ساقي دې بعضې غم خوړلو له بنګ مه ورکوه

چې هر یو سازیی را خیژئ په زړه پولئ مطربه
د غم تار نیسه د مستۍ تار له ټنګ مه ورکوه

بس کړه  راواخله يې په غاړه يـې کـړه شرمېږې ولې؟
ځما د لاسو امېلونو له زنــــــګ مه ورکوه

چې ښه پوهېږې اے منيره چی په زمکه یی غورځیئ
جانان له لاس کښــي بيـــا ګلونه او بنـــګ مـــه ورکـــوه

خوب مې وليد چې زمـــا نـــه تښتېدې
بلاګــــــــــانې د انسانه تښـتېدې

ساقي پوئې شومه جامونه دې نسکور کړه
ساقي پوئې شوم د ګناه نه تښتېدې

منير جانـه د ناوې لاندې دې شپه شوه
منــيـر جانــــه د بارانـــــــه تـښــــتيــدې

مه رانجه چېړئ یارانو مه باڼه چېړی یارانو
نن مې ډېر زړګے خفه دے نن مې مه چېړی یارانو

اسرافیل چې شپېلۍ پوکړي دوي به هله راويښېږي
ستاسو دا عادت ښۀ نۀ دے تاسو مړه چېړی يارانو

که اتڼ ته مو زړۀ کيږي د حجرې غـولـي لـه راشئ
د ایلم سر ته به خيژئ کـه ټپه چېړئ یارانو

هسې نه په بېخودۍ کښې چرته بل څه بل څه اوئ
منېر څښلي دي نشه دے دے بـه نـه چېړئ یارانو

چې د مــــــلا خــــــبره بلکل ټیک ده
نو بیا زما خبره بلکل ټیک ده

څنګه چې ستا خبره بلکل ټیک ده
داسې زما خبره بلکل تیـــــک ده

هنر او علم زده کول پکار دي
او د بابا خبره بلکل ټیک ده

ښه لکه ته په ما رښتيا مئين يې
ښه لكه دا خبره بلکل ټیک ده

د منــــيــر جـــــــان خبرې ګډې وډې
د مولانا خبره بلکل ټیک ده

سورے د چنار خوږ دے
بس ستا انتظار خوږ دے

هر چا په زړۀ لاس ایخے
هر څوک وایي یار خوږ دے

زه يې ستړے نه کړمه
تګ د دغې لار خوږ دے

یاره په ایمان وایه
کلے ، که ښار خوږ دے

ماته دواړه يـــو شـــان دي
مور خوږه ده پلار خوږ دے

ستا دا قدرتي حسن
نه غواړي سنګار، خوږ دے

ځان له پرې زړه مه چوه
هسي ستا رخسار خوږ دے

ما ورته لـوګـے کـړی نــــن
ما ترې نه کړئ ځار خوږ دے

بيا يې شراب څښلي دي
دے خمار خمار خوږ دے

څوک په پېښور مئين
چاته قندهار خــــــــوږ دے

یه منيره خوښ مې دے
وایمه پــه جـــار خــــــوږ دے

جنګ د نظر دې سړے نہ کئ کنه
په چا باور دې سړے نه کئ کنه

چا سره شر دې سړے ولې وکړي
چا سره شر دې سړے نه کی کنه

چې په کرسی پسې یې سټ ماتېږي
کار د ممبر دې سړی نه کی کنه

ای چې خبره په خبره کېږي
بس ځان له ښکر دې سړے نه کئ کنه

چې د غربت ورپورې ټوقــه کیږي
بس جو اختر دې سړے نه کئ کنه

چې سېلابونه يې راله وړي منيره
د ګلو کر دې سړے نه کئ کنه

لکه سړي ته چې په شته سترګو کښې لار نه ښکاري
ماته دا ستا د خلی اقرار هم څۀ اقرار نه ښکاري

سړي له زړۀ خوري خو جانانه څوک پرې نه پوهیږي
دا محبت هډو دې خلقو ته څه کار نه ښکاري

په هغه زوړ خوند د چنار څوکې ته مه خیژه نور
زمونږ د کوره د زړه سره وس چنار نه ښکاري

جانانه ځکه د خپل زړه زخمونه نه شمارمه
ماته ممکنه د اسمان د ستورو شمار نه ښکاري

قسم په خدائے دے چې په دې سړي غزا کېګي
خو د کلي خلقو ته جانانه ګنهګار نه ښکاري

زه د خپل زړۀ زخم پخپله هم ګنډلې شمه
خو په دې توره شپه د ستنې ثوم او تار نه ښکاري

زه د ژوندون د بلها سختو نه تېر شوی یمه
ماته دلدار ښکاري ديدار ښکاري خو دار نه ښکاري

چې د خټو ګټو کور وي
هر دېوال په لوګو تور وي

یو چینــــــار پـکښـــــــې ولاړ وي
د چنچڼـو پـکښــــې شـــــــور وي

زه رپېږم د يخنـــــــی نــــــــه
تابل کړی راته اور وي

خوېندې وروڼه رانه تاؤ وي
بس قیصې د پلار او مور وي

زمونږ کلي کښي نور څه وي
لېونیه خــــو لـــــؤ لـــــور وي

بس چې امن وي يارانو
نه دې زر وي نه دې زور وي

خوشحالي به په ګډا وي
لېونے غــــم بــــه شــــمكور وي

مینه ناک خلق می خوخ وي
که څوک سپین وي او که تور وي

منير نه څكي خو چې وڅکي
پروت تمامه شپه نسکور وي

ښه مستي كوه قاري صیب
زندګي کوه قاري صیب

څو ګوټونه که حرام دي
څو لوګي کوه قاري صیب

معزز يې محترم یـې
ملنګي کوه قاري صـېب

د کدو خوراک ثواب دے
غريبي كوه قاري صـېب

ته خو وس په عربی کښې
شاعري كوه قاري صـېب

د منير غزلې اوره
اسويلي كوه قاري صيب

دې کور کښې بس دا یو ماشوم د شور وه او تا مړ کړه
ظالمه نو د شپږو خویندو ررور وه او تا مړ کړه

د دې سپين ګیري پلار د لاس همسا وه او تا وسوه
د دې سپین سرې مور د سترګو تور وه او تا مړ کړه

خه وس به ټوله شپه دغسې مړو ایرو ته ناست یو
زول ژمے دے باران دے نرے اور وہ او تا مړ کړه

هغه خو به د جرم د نامی نه هم نفرت کوو
هغه بيخي په دې حقله شمکور وه او تا مړ کړه

منير خو وه د مينې کروندې ته ملا تړلې
منير خو د نفرت بوټي له لور وه او تا مړ کړه

داسې پــــــه ســـــــازونو مـــــــري
داسې دجـــــــال زړه مـــــــې دے

يؤښار ته مې نه پرېږدي
يؤكليــــــوال زړه مــــــــې دے

سم را پکښــــــــی وخيـــــــژي
داسې کلال زړۀ مې دے

تا پشــــــانتـې ښـکـــــلے دے
ستاپه مثال زړۀ مې دے

یه منـــيـــره تــــــا غـــــواړي
تاته ليـــوال زړه مې دے

زړۀ مې نرے نرے خوږېږي او ورېږي باران
بس يو سړی راته یادېږي او ورېږي بــــاران

عجیبه دا ده چې د واورې په دې يخ موسم کښې
په یو مزدور خولې بهېږي او ورېږي باران

يـــؤ مســــافـر کـډه راونغښــــتـه او کـــــلـي تـــــه ځــــي
يؤ مسافر ورته پسښېږي او ورېږي باران

سترګې يې سرې دي بنګ يې څښلي ګډې وډې وايي
منېر په لاره ځي ځنګېږي او ورېږي بــاران

درد می دا زړۀ تړلے ګرځي په پرهر پسې
ټول ښائستونه چې مې چورلي په نظر پسی

شمع ښائسته ده یو مقام د ښائستونو لري
ځکه پتنګ ګرځي د سرو لمبو په سر پسې

کړې پتنګانو شمعې مړي او بورا، ګل اوریژو
ګرځي وس دواړه د جانان په سپین بشر پسې

راته ښائست کښي دا سپوږمۍ د لمر نه کمه ښکاري
ځکه  چې عمر له سپوږمی گرځي په لمر پسې

شراب هم خه نشه ده
خو بنګ هم خه نشه ده

هسې دولت هم ګورے
سه عجیبه نشه ده

نن ملالئ کړي ده
نو نن ټپه نشه ده

په آئنه کې ګورو
او آئنه نشه ده

هغه ان هم نشته
که په انه نشه ده

ده منير شعر سه وي خو
ټوله نشه نشه ده

راځي راته په غوږ کښې په سلګو سندرې وايي
ستا یاد راته اشنا ستا د کوڅو سندرې وايي

دا څوک دے دا د چا د محبت په اور ستي دے
راځي دلته تر نیمو نیمو شپو سندرې وايي

څو ځله ېې ترې ژبه په پښتو وئیلو پرې کړه
جانان په زړه سنګین لا د پښتو سندرې وايي

چنچڼې د چنار سر له راټولې شوې ماښام شه
بلبلې اوده کيږي په رو رو سندرې وايي

منېره ستا نامه پکښې په هر يؤ شعر کښې اخلي
چې پېغلې په اختر کښې په کوټو سندرې وايي

چې تر غرمې په اوازونو د مور نه وېښېږي
سادر د زلفو کړي په سپين مخ راخور نه وېښېږي

تر مازیګره به اوده وي د چينار سيوري ته
په خوب مئین دے د چنچڼو په شور نه وېښېږي

دا د اکبر د زمانې هغه لټـــــان خلق دي
که په سرونو باندې یې هم بل شي اور نه وېښېږي

زما ساده زړګيه بس کړه تنګول مه کوه
اوده وېښېږي خو یار ویخ دے بس نور نه وېښېږي

خدايه منېر چري اوده په داسي خوب مۀ کړي چې
لکه د مړي په تهمت او پېغور نه وېښېږي

نه نه دا نه چې خــــدائـے نــــه راکـــولي
خو دې خپلې غريبـــــی نـــــه راکــــــولي

مونږ د زور د زورورو خلقــــــو نـــــــه يــــــو
پـه رضــا يــــې لـــــيـونـئ نـــــه راکــــــولي

نن مې جام نه په جامونو شراب څکلي
د تیرا بنــګـــــو ټــــالـی نـــه راکــــــولي

ما به یؤ نشه پرېښودې نه وه خدايه
ښه ده تا راله روپـــــۍ نـــــه راکولې

شوګيرو راله وې سترګې ړندې کړې
خو هیچا د خوب کولی نه راکولی

ضرورت که می دنیا ته چرته نه وے
خدائی به ماله زندګۍ نه راکولی

په سرو سترګو یې ژړل مور ته لګیا وہ
منير ماله بيلورۍ نه راکولې

په څه خفه يې ولې نه راځي جانانه دلته
که مینه ګرانه ده خو وینه ده ارزانه دلته

هغه د غرونو په سرونو واورې نه ورېږي
په ځائے د واورو اور بلیږي د اسمانه دلته

ته لیونے نه یې جانانه چې نکریزې غواړې
وس خو په وینو خلق لاس سره کئ نادانه دلته

د وخت د هر قدم د لاندې په دلو دلو مري
مېږي جوړ شوي پـه واللـه چـې د انسانه دلته

بس ستا په یاد باندې ژوندی یم زندګي تيرووم
زما نور څوک دي يه منېـره بـې لتانــه دلتــه

ته زما نه نه يې خبر
نــــه جانانه نــه يــې خبر

زه په تــا ښائیسـتـه يـمــه
ته پېزوانــــه نــــه يـــې خبر

بيا دې راپه یاد کړه يار
وه بارانــــــه نه يــــې خبر

مونږه په پردي جنګ کښې
مـــــرو افغانـــــه نــــه يـي خبر

ته زمونږ د بر کلی
غټ ملا نه نه يې‌ خبر

ستا خــــــانـي زمــــــا پــــــه سر
ولې خانــــه نـــــه يــــــې خـــــبـر!

دوه ګوټه شراب وڅکې
بيــــا د ځانــــه نــــه يـــــې خبر

تــــه زمـــــــــا د ســـــــــــوي زړه
وریت ارمانــه نــــه يــــې خبر

ستا منېر په تا پسې
مري خو ګرانه نــه يـې خبر

بچے په ځان باندې يؤ قسم الزام ونـه سـاتي
وجود مزدور ساته خو ذهن غلام ونه ساتي

داسې کار وکړه ځان د وخت نه وخت د ځـان غـلام کـړه
داسې کار وکړه چې وختونـو تـه بـام ونه ساتې

د خدائی د مخې ګناهونـه کـــــوه مـــه ویـريږه
خو د انسان د مخې لاسو کښې جام ونه ساتې

دا چې خدائی او رسول نه مني قرآن ته ګوره
دغه سړے چرته سړيه امام ونه ساتې

منير پاګل خو چې نا وکړي بيا يې نا کړے وي
اے لیونے به شې دا لارې ماښام ونــــه ســــاتي

چا جام په لاس د مېکدې سره تصویر ویستے دے
چا په احرام کښې د کعبې سره تصویر ویستے دے

ګنهګار دواړه یو خو دغه سړی ډېر ګنهکار
چا چې د پاک نبي روضې سره تصویر ویستے دے

دا مصویر په کلیوال رنګ باندې ډېر مئين دے
خاورين منګي له يې چینې سره تصویر ویستے دے

خوا کښې یې ليک دي چې اے دا تا سره خوند نه کوي
چا یو پښتون له د بستې سره تصویر ویستے دے

دغه تصویر د منير جان د شوګيرو ثبوت دے
په توره شپه یې د ډیوې سره تصویر ویستے دے

غوښتنه نه د تخت او نه د تاج کووم کاکا
زه ولي مرم ؟ زۀ دې لـه احتجاج كـــووم  كاكا

دا ډېر خلق زمانه هم په دې خبره سوزي
چې زه د پښتنو په زړونو راج کووم کاکا

دا لپې لپې خاورې هم له دغې وجې خورمه
نه سوال کووم نه غلا کوم نه بیاج کووم کاکا

د کفر د فتوې نه پرې لګ ځان ډډې ته کومه
مونځ دلته یؤ رواج دے تش رواج کووم کاکا

دارو مې د پولئ پولئ لاسونو څه ګران نه وي
خبره د دې خوږ زړه د علاج کووم کاکا

منيره لیونیه پښتانه را یؤ کوومه
د زوړ قمیص په څوي تنړۍ کاج کووم کاکا

زماد سوال په جواب نه پوهېږي
جينى بيخي په حساب نه پوهېږي

د نفرتونو په ګناه پوهــــــــــــه دے
د محبت په ثواب نه پوهېږي

څومره په مینه باندې واخستو يــــــې
خو په معنا د ګلاب نه پوهېږي

د اوسنو خلقو نیتونه توبه
څوک يې په ښه او خراب نه پوهېږي

منير ته ستغی سپورې څــــه لــــه وايې
منير پاګل خو جناب نه پوهېږي

جانانه بدنیتۍ او ګمانونو له راځې
اے کلي ته جانانه نفرتونو له راځې

زمونږ خو پکښـې کـــال و سر روژه ده د زړه سره
دا ته راپسې کومو اخترونو له راځې

که خامخا راځی نو سپېلني ځان سره راوړه
چې دلته دې وږسترګو نظرونــــو لــــه راځـــــې

د سترګو د خوږوالي پکښې هیڅ نشته جانانه
دې وران ګودر او سوو چينارونو له راځي؟

د ښار دغه پیکه مازيګري ترې غوره نه دي؟
د کلي دې غمژنو ماښامونو له راځی

چې ستا پکښې منيره اوس نامه قدرې څوک نه اخلي
ساده نــه يـې چـې داسې محفلونـــو لـــه راځــــې

دور د پيسې دے جي
ژوند ډېر بې مزې دے جي

چانه چـــــې تپــــوس کــــوم
بس زرې زرې دے جـي

مرګ ته نزدې شـــــــوي يــــــو
مرګ هم رانزدې دے جي

نــــــن مــې د دې زړۀ پـــه سر
درد بې اندازې دے جي

نن به منير نه چيړې
دے نن بــــې نشې دے جي

زما غانټول زما ريدې مړ دے
زها ساده باده لالے مړ دے

زمـــونږ د كـــلـي خـلـــق ټــــول ژاړي
زمونږ پـه چــم کښــي يــؤ سـړے مړ دے

په پېښور کې دهماکه شوې ده

د دې ســـــــــړي پکښې  نمسې مړ دے

زما د زړه د سره وینې ساسي
زما د زړۀ د سر ازغے مړ دے

هغه چې ته به يې د خوبه  ويستې
لیونیئ هغه لېونے مړ دے

په شاعرانو ادیبانو مئين
خلقه نظار شامنصورے  مړ دے

هغه چې تا به تــــرې رانجه اخيسته
خبر يې هغه بنجارے مــــــــړ دے

خلقه په مرګ باندې يـې نـــه يــــم خـفــه
خوپه زړۀ ډېر سورے سورے مړ دے

ستا منير ستا د پنډ غمونو سره
پروت دے په سرو غرمو موسکے مړ دے

که فرښتو مې په لمنځونو باندې کرښه راښکه
خدایه زما په ګناهونو باندې کرښه راښکه

زمونږ د زړونو نه کینه او حسد نه وتو نو
ځکه خو خدائی په بارانونو باندې کرښه راښکه

ما وې چې زړۀ درکړم نو ته  ورسره څه به  کوې
هغه ظالم به په لاسونو باندې کرښه راښكه

نه پوره مې نۀ کړه خو بې بې ما ستا دې يو ارمان له
په خپلو ډېرو ارمانونو باندې کرښه راښکه

ما به په ټوقو کښې وې ښه نه دي نو یه منيره
تا به رښتیا خپلو شعرونو باندې کرښه راښکه

زه به مدام کووم په اوښکو اسويلو شاعري
زما نه نه کېږي د ښکلو اننګو شاعري

زه به ستائينې د ځوانانو د غیرت کوومه
چرته به ونکړم د پېغلو لوپټو شاعري

ماته خو بل سړے بد ښکاري چې سرې شونډې ستائي
پخپله څنګ ولیکم زۀ په شونډو سرو شاعري

نن دې غمونو ټکولے زړۀ څه داسې وای
چرته خو ولیکه منيره په سپرلو شاعري

جانان زما د ارمانونو سره لوبې وکړې
نادان زړګی مې د دردونو سره لوبې وکړې

وس مې د سترګو نه د اوښکو په ځائي وينې څاڅي
زما ګریوان د سېلابونو سره لوبې وکړې

لكه بؤرا یمه خاموشه هیڅ وئیلی نه شم
نورې مې ډېرې د ګلونو سره لوبې وکړې

مونږ ورله زړۀ په مینه ورکړو مونږ ويل وبه يې ساتي
ښکلو زمونږه د دې زړونو سره لوبې وکړې

جانانه تا د خپل ښائیست په لمبو سوے يمه
لکه پتنګ مې د اورونو سره لوبې وکړې

اے د منير په زړهه راسمه ته به کله لاړ شې
غمه زما دې د خيالونو سره لوبې وکړې

د يو انسان مازغه بيخــــــي خــــــراب دي
د منير جان مازغـه بيـخـــي خــــــراب دي

دے پښتانه له دوزخونو ویرۍ
د ملا جان مازغه بيخي خــراب دي

مونږ وږي يو خو ژرندې نه سټو ښا
ځه ستا د خان مازغه بيخي خراب دي

ته په ایمان د ځان څــــه غـــــور وکــــړه
ستا په ایمان مازغه بيخي خراب دي

بس کله کله تصـوير اوباسمه
ځان له پخپله تصویر اوباسمه

بیا وایم ما دا ځان لیـــــدلـے نــــــه دے
بيا وايــم څـه لـــه تصـــوير اوباســــمـه ؟

قسم په خدای چې به غلبيل غلبېل وي
که دې خپل زړۀ لـــــه تصویر اوباســــــمه

څوک چې زما په تصویر کرښې راښکي
لاړ شـــــــم هـغــــه له تصویر اوباسمه

اے ســـــــتا دا ســـــــترګې پکې نـــــــه راولم
اے ســـــــتا باڼـــه لـه تصویر اوباسمه ؟

منير پاگله خفه کيږي خو نه ؟
منیر پاګله تصوير اوباسمه ؟

دوه رنګونه سپین او تور
غم  او ښادي خـور او ورور

ما او تا جوړيږو نه
مونږ دواړه اوبه او اور

پویې به شوم چې ستړے شوې
تاچې به وې ښــــه نــــو نــــور

ما به درنه نه اوژني
دا د خاموشۍ دا شور

دا پرهر نور مه چیړئ
دا زړۀ اخـــلـي نـه ټکـــور

ستا منير چــــــې وڅکــــــي نـــــو
پروت وي ټوله شپه نسکور

تا به رانـــــه ښــــــار وخـــــــوري
ما به انتظار وخوري

ته د ښاره نه راځې

تا خو دې خامــــــار وخــــــــوري

دے يوازې مه پريدئ
زهــــــر بــــــه پــــــــه لار وخـــــــــوري

وئ وئيل ناوختـــــــــــــــه دے
نن خوبـــه مــــې پــــلار وخـــــوري

دغه لږ مازغه مې دي
دا به راله یار وخوري

دا سړے خفه شی نو
بنګ وڅکي کوکنار وخوري

دومره غصه مـه کوه
دا به دې سنګار اوخوري

نيم غوزان درورسئ
نیم په لار ريبــــــار وخـــــــوري

يـــــا بــــــه دې نظـــــــر وخـــــــــوري
يا به دې ازار وخــــــــــــوري

اے د چــــــــا خــــيرې بـــــــــه دې
ګل غوندې رخــســـــار وخـــــــوري

يه منيره زړۀ بــــــــــه دې
دا بـــــــې ننــګـــــه يــــــار وخــــــــوري

دا زندګي مي نوره نه ده خوښه
يار غلامي مې نوره نه ده خوښه

تا پکښې ذکر د شرابو کړے
ستا شاعري مي نوره نه ده خوښه

ملا وې تنګ شومه د دغې خلقو
امامتي مي نوره نه ده خوښه

سړی د ژوند په خوږو پوهه نه کړي
مسافري مي نوره نه ده خوښه

راځئ چې بیا یؤ بل له غاړې ورکړو
دا ځان ځاني مې نوره نه ده خوښه

دا سپوږمۍ او نمر زما خبرې کئ
څومره په هنر زما خبرې کئ

دا جینـی پــــه مـــا جـــــــوړې مئينــــــه ده
مور  ته مې اکثر زما خبرې کئ

نن مې په ملا باندې شراب څښلي
نن به په ممبر زما خبرې کئ

دا سړے زمانه متاثره دے
دے په لر او بر زما خبرې کئ

ماله خدائے ځواني داسې راکړې چې
پېغلې په ګودر زما خبرې کـئ

نه یې سکم خو وه یی څکم
سم لکه اوبه یې څکم

خه په دې پوهېږمه
ښه نه دي خو ښه يې څکم

ته نه څکـې پـه تـانـه څکــم
دے يې څکي په ده يې څکم

ستا په دې کښې څــــه کـــار دے
ته يې څکې کـــه زه يې څکـــم

تا دې الله نه وژني
ستا په ژوندانــــه یـی څکم

خه بلها تراخه دي خــو
څه خواژه خواږه یې څکم

ټوقي نه دي شــــــعر ليكـــــــل
ويني دي د زړه يـې څکم

دلته انسان نشته نو دلته رڼا ځکه نشته
دلته انسان نشته نو دلته به بلا هم نه وي

چرته چې جرم نه وي هلته سزا ښه سخته وي
چرته چې جرم ډېر وي هلته به سزا هم نه وي

ښکلیه نزدې مه راځه هسې نه دا زړۀ مې ورک شي
ما به شک وخوري او په تا کښې به څه غلا هم نه وي

دا زورور چې د کمزورو په سرونو خيژي
دے که راپرېوتو نو بیا به پکښې ساه هم نه وي

دغه لږ پاتي دي در وايخله ساقي چاته دې
اوس که منیر راغی نو بیا به ګورې دا هم نه وي

دنګ لوړ په قد قامت لکه چنــار يـــو ســـړے
راتلو به روزانه په دغـــــې لار يـــــؤ ســــړے

د هاړ په سره غرمه کښې به د توت سيوري ته ناست وه
واللـــه چـــــی ټــــق چولے انتظــار يـــــؤ ســــړے

اکثر به يـې پــــه پــــړي باندې کــــاڼي ورول
خوړلې چرته يو وارې وۀ مار يؤ سړے

وئيل يې زندګي خو دا د کلي زندګي ده
تر کلي چا راوستې وۀ د ښار یو سړے

ځه کنه اے ما پله چشمان راواړوه
ما باندې د غر هومره احسان راواړوه

ځه كنه لمدو زلفو له څنډ ورکه جانانه
ځه کنه یو څوڅاڅکي باران راواړوه

خدايـــه بــــې ګناه قتلونـــه يــــې ډېـــر وکـــړه
خدايه د دې ظلـم نه انسان راواړوه

نور د فرقو په حـــــق كښــــې نــــه يـمــــه نور
د فرقــــــــو نـــــــه دا مليـــــــان راواړوه

تا چې ورته لار د مېخـــــانـې ښــــــوده
ورشه کنه اوس دا منير جان راواړوه

خير دے اشنا که په ما تا پسې خبرې کوي
دا دنیا ټوله په دنيا پسې خبرې  کوي

خلق دروغ وائي ساده جانانــه مـــه يــــي منـــه
مجنون به څنګه په لیلا پسې خبرې  کوي

ملا زما سره په یو جام کښې شراب وڅکي
خو چې په ممبر کیښني په ما پسې خبرې کوي

ده خکلو دا عادت مې خدائیګو چې بیخي نه دې خوښ
سړے مئئن هم کړي او بیا پسې خبرې کوي .

دغه خلق دې نور خپل مونځونه بيل بيل كوي
کوم خلق چې ملا پسې خبرې کوي

یاران چې روغ وي د یو بل په صفت نه مړیږي
کله بيل شي خامخا پسې خبرې کوي

زة يــــــي منـــــمــه نــــــه منيره زه تا پېژنمه
خلق که هر څومره په تا پسې خبرې کوي

خلق مې چېړي وائي تا څه څکلي
ما د لېونو بنګو اوبه څکلي

ستا د اننګو خولــه مــــې زهـــر شــــوه
ما په دغه پرخه کښې رانجه څکلي

مونږ که ګنهګار یوخود يؤ بل يو
ما باندې هغه ما په هغه څکلي

ګډې وډې وايمـــــــــه او خاندمـــــــــــه
مور مې راته وی ځویه تا څه څکلي؟

دوي فرښتې غوندې انسان ته هم کافر وئیلی
مړه دې خلقو باچا خان ته هم کافر وئیلی

مړه نو ته به هم ایمان تيروې خـدائي لـه بـه ځـي
مړه نو تا یو مسلمان ته هم کافر وئیلی

زه د بابا په نظریه باندې ښه کلک ولاړ يم
زه یې په لاریم جو ما ځان ته هم کافر وئيلی

آ یؤ منصور د انا الحق نعرې په دار وخېژو
دې بل منصور خولا جانان ته هم کافر وئیلی

چې ته وې نه وه خو چې ته لاړې په شړق باران شه
ما په هغه ورځ باران ته هم کافر وئیلی

راځه دا خلق په جيبونو کښې فتوې ګرځوي
راځه دې خلقو منیر جان ته هم کافر وئيلی

زما هم څو رقیبان دي خو هندوان دي
په جینۍ باندې پيريان دي خو هندوان دي

په ما ګران دي زۀ پرې ګران یم په ما ګرانه
ستا غمونه مې ياران دي خو هندوان دي

د پردو زړونـــــو نـــــه ســـــمـه حيـــــا اخــــــلي
ښكلي بیا هم په مونږ ګران دي خو هندوان دي

ته بيخي د دوي په شانې مسلمان يـــــې
دوي هم بلکل ستا په شان دي خو هندوان دي

دا یاران نۀ دي ماران دي دا به يې وخوري
د منير سره روان دي خو هندوان دي

لږې شان مستئ ته دې پرې نه ښودم
بس خو غریبئ ته دې پرې نه ښودم

اے نو دا خاني به درلــه زهـــر کـــړم
اے  که غریبئ ته دې پرې نه ښودم

ښه ده د ایمانه خلاصېدمه خـــــــو
ښه ده چې مستئ ته دې پرې نه ښودم

ځان باندې دې نِش نِمګړې تېرې کړې
پلاره مزدورۍ ته دې پرې نه ښودم

يؤ تنهائي بل انتظار دے ټـق يــــې وچـولم
مړه دا څه زړۀ چاودے کار دے ټق یــې وچـولم

ځان راته ډېر پردے پردے ښکاري بې څوکه ښکاري
پردے مزدوریم پردی ښار دے ټق یی  وچولم

پخپله څۀ ما هم د ځان سره په غرونو ګرځئ
تا چی به وئیل منیر وزګار دے ټـق یــې وچـولم

څنگه به وختونه زړۀ نادانه تيروو
دا  زلی سپرلے به بې جانانه تیروو

مه راځه سپرلیه چې جانان درسره نه راځی
اوښکې به د خپل سيرې ګریوانه تيروو

نه به ګورو زړۀ نور به د چا سترګو ته نه ګورو
غلے به نظر نور د هر چانه تیروو

ژوند د جدائی منيره ګوټ د ترخو زهرو دے
دا د زهرو ګوټ به ډېر په ګرانه تیروو

دا مړه مړه مه کوه اے مــــړې لـــــيونـئ
دا زړۀ دې راله ستړی کړۀ زړۀ ستړې لیونیئ

د پوزې مېخکي کښې دې غمے دے ليونے
د غاړې په اميل کښي دې مشکڼې لېونۍ

په تا پسې د غرونو په لمنو باندې ګرځي
ته څومره خوش نصیبه يې کرکنړې لېونۍ

يؤ دوه زره ګیلې خو پکښې ستا نه هم پرتې دي
دا زړۀ په منیر جان څله راسپړې لېونۍ

وهم ډغره په نشه کښې يمه
نړوم دې غره په نشه کښې يمه

زه مازیګر ته انتظار چرتــــــه کـــــــوم
زۀ د سحره پــــــه نشـــــــه کـښـــــــي يمه

غریبئ وې په تـــا بــــه سر ګرځـــــووم
وہ مسافره په نشه کښې يمه

يه محترمه په ځوانۍ کښې يمــــه
وہ معتبره پــــــه نشـــــــه کښــــــې يمه

زه خو اکثره سپينې سپینې وايـم
زه خو اکثره په نشه کښې یمه

صېبه که ستا ماته ضرورت نشته
پیره زمـا تاته ضرورت نشته

ښه نو لکه ته به یې جنازه وکړې
ښه لكه ملا ته ضرورت نشته

خه بچیه سکول ته هدو لاړ نه شې
خه چې ستا رڼــا تــــه ضرورت نشته

مـــــړه د دې دور انسان هر آفت
مړه هیڅ بلا ته ضرورت نشـته

صېب چې د چا سره روپی ډېرې دي
صېب د هغې خلقو خپلوئ ډېرې دي

خاني يوه باچا خـــــــاني پکار ده
نورې په سر باندې خانۍ ډېرې دي

نن به مې ستا يادونه نه تنګوي
ماسره نن د خوب ګولۍ ډېرې دي

د زمکـــــی نمـــــر ورتـــــه مــــخ نـــــه راړوي
ګني په زمکه هم سپوږمۍ ډېرې دي

د يـــارانـې پـــــه غــــــم ځـــــان نـــــه اړوي
د منير خپل غم او ښادۍ ډېرې دي

ستا نه بئیل شه نه مرید دے او نه پیر دے منیر
هسې يؤ بوت پاتې دی هسې يـؤ تصویر دے منیر

زما د خلې نه یې یوه سندره څه واورېده
ملا په لاره ځي هر چاته وئ کافر دے منیر

څه د خوږو خوږو لفظونو نه تصویر جوړوي
داسې شاعر دے منېر داسې مصویر دے منير

درز د دهماکې اورې که نه اورې
چغېې او ســـورې اورې کـه نــه اورې

برغــــــــــي جنازې د کوره اووتې
کریکې د بې بـې اورې کـه نــه اورې

مـــا بــــه وې غوږونــــه رالـــــه يـــي وخـــوړو
تـــا بــــه راته وې اورې کـــه نــــــه اورې

خدايه نو دا چغې خو دا غرونه شلئ
خدايه دا خيرې اورې که نه اورې

زړه په کښې جوړ ټق د غمه اوچاوده
شــور مې د سينې اورې کـه نـــــه اورې

ما پسې يې تورې تبئ کيښودې
اوس به مې نارې اورې که نه اورې

واورو وهلے اور ته غاړې وتو
مسافر راغـے مـور تـه غـــاړې وتـــو

يؤ ورور د ورور په خوشحالی کښې نه وه
يؤ ورور په غم کښې ورور ته غاړې وتـــو

په محلونــــــو باندې يې وس نه رسي
باران د خاورو کور ته غاړې وتـــــو

خدایــه نــــو څــــه عجيبه وېش دې کړے
يؤ يوسف مخـــے تـــــور تــــه غـــاړې وتــــو

پښتون په خپل مرګ احتجاج ونه کړه
لکه پوخ فصل لور ته غاړې وتو

منیر جو ډېر دې خاموشی ستړی کړه
منیر جو ځکه شور ته غاړې وتو

زما هغه خوښه ده زه د هغـــې نـــه يــــم خــــوښ
که مې پېسه خوښه ده خو د پېسې نه یم خوښ

چـې وار زمـــــــا شي قحـــــــط ســـــــالي راشي
چې د ساقي نه یم خوښ که د نشې نـه يــم خـوښ

زما په سر په کور کښی کی روازانه جنګونه
یا د دادا نه یم خوښ یا د بې بې نه یم خوښ

چې د حجرې خوښ ووم نو حجره مې نه وه خوښه
وس مې حجره خوښه ده وس د حجرې نه یم خوښ

که په ما تندر لګي نو زه پرې توپه لږم
زما دا نه ده خوښه جو زۀ د دې نه یم خوښ

ګورمه چې چا چا مينه کړې ده
ماسره رښتيـا چــــــا مينـــه کـړې ده

نن یوې ماشومې خپل بابا ته وې
تاسره بابا چا مينــــــه کــــــړې ده؟

هغه چې منصور پکښـې پــــه دار خـــتے
هغه رنګې بیا چا مينه کړې ده؟

یاره په ایمان وایـــــه چــــــی تـــــا سـره
مانه هم سوا چا مينه کړې ده؟

زما د خان او د ملا سره په څۀ نۀ لګي
د دوي غريب سړی په سترګو باندې ښه نه لګي

پېغلو لاس مې په سرو وينو باندې سره خوښ وي
خو د ځلمو لاس مې په نکریزو باندې سره نۀ لګي

وئيل يې ما د زړه نه اوباسه نو هیڅ هم نشته
جانانه بیا به دې په اوښکو کښې باڼه نه لګي

ستاد محفل نه مې له دغې وجې منع کړلې
زما خبرې داسې دي که په چا وه نه لګي

څوک چی منېره د رښتیا اوريدو توان نه لري
زما شعرونه به په هغې چـــا خـــواږه نــه لـــګي

تانه زمونږ کلي کښې شپه نه کېږي
مانه هم لاره کښې قيصـــه نــــه کـېــږي

ما وئيل شپې له چرته راشه کنه
نو په خندا شوه وې يـې نـــه نــه کېږي

سزا د جرم دې مجـــرم لـــــه وركــــړي
خو فېصله دې پــه ســــوره نه کېږي

د مذهبونو عقيدو بئيل والــے
ګلې زما او ستا رشته نه کېږي

چې په ټالۍ پسې ټـــالـی نــــه راکـــئ
زما نه دغسې نشه نه کيږي

چې مې څۀ دے نه څه يې يمه نه نو
د منیر جانه مي ګيله نه کیږي

يؤ مې ډېر شور بل مې دا ډېره خاموشي وژني
ستا دا یادونـــــه سـرخــــــوړلـي مـــــې بيـخـي وژني

دا رڼاګانې يې په سترګو باندې ښې نه لګي
دلته څوک د مړه د شپې وورورکي وژني

دا د غربت ترخې سپېړې نورې نۀ شي زغمي
دلته یو کونډه لېونۍ شوه خپل بچي وژني

دومره مې څښلي که په دې حال کښې مې پلار ولیدم
دا میخانـــــــه پــــــــه بلـــــــه اړوي ســـــــــاقي وژني

تا به د کلي دا بـــي مــــا مــــازيګري اووژني
ما درنه یار د پردي ښار مسافري وژني

ژونــد لـــــــه زمــــــا کــــــوه
هر چاته خنــــدا کـــــــوه

دغسې نيــــــت ســـــپـيـن ســـــاته
دغسې رڼا کوه

مرګه مسـافر يمه
مرګه لــګــــه ســــــــاه کـــــــوه

ستا ارمان به سر نه خوري
مورې ته دعا کوه

زره چې مئينېـــګـــــې نـــــــو
ماسره سـره سلا کوه

نن جوړې بیا مالکې زما د زړه پرهر له راوړي
پنډ د غمونو جانان تل زمونږه سر له راوړي

وار خطا نه یم هغه دومره بې وعدې خو نۀ دے
جانان چې هر ځائي وي دیدن به مازيګر له راوړي

په دهماکه کښې د يؤ مړ ورور خور په دې طمع ده
چې مې لالا راځي نکریزې به اختر له راوړي

هغه په ځان باندې مئين ده په مخ داغ نه پرېږدي
خپل وطن پاک ساتي لوګي ټول پېښور له راوړي

مودې شوې تېرې خو د خپل عادت نه وانۀ وړيده
لېونۍ هغسې لا غبرګ منګي ګودر له راوړي

وې يې منيره زۀ د نوؤ جامو نه یم عادت
ګنې ټوکمار روزانه ټوکي زمونږ ور له راوړي

د چـا نــــه نـــــه یـــــم خــفـــه
جانانه نه يم خفه

ته ځان له زړه ولې خورې
زه ستا نـــــه نــــه یـــــم خـفــــه

که خدائے پوره نه کړې نو
ارمانــه نــــــه يـــــــم خـــــفــه

زه د مـــــلا نـــــه تنـــــګ یـــــم
د خانه نه یم خفه

وينـــــي تــــه وبــــه وايــــه کـــــه ژونــــد کــــوي
سپينې سپينې مه وايـــه کـــه ژونــد کـــوي

كفــــــــر تــــــــه د سره کفـــــــر مــــــــه وايــــــــه
مړي ته اوده وایه کـــــه ژونــــــد کــــــوې

سپی ته ازمرے کارغه تـــه بــاز وایــه
سپکو ته درانه وایه که ژوند کوې

دلته ژوند په لوئے منافقت کیږي
زهرو ته خواږه وایه که ژوند کوې

يـــه منــــيره ځـــان بــــې نېټـــــي مـــــه وژنــــه
بدو ته مې ښه وایه که ژوند کوې

ضروري نه ده چې په جار دې وشي
خو دومره وایم چې اظهار دې وشي

راشه زما په وینو شونډې سرې کړه
راشه جانانه چی سينګار دې وشي

ملا په بنګو شونډې مه توروه
يو جام شراب وڅښه چې کار دې وشي

چینې شوې اوچې چنارونه يې له کاره ویسته
د نورو ونو سيوري يې هم له انتظاره ويسته

هغو خدائے خبر دے څۀ داسې ګناه کړې
چې د چا په کلي کښې خوښ نه وه چا د ښاره ويسته

دا يې منم چې په سازونو کښي ېې مستي پېدا کړه
خو دومره ده چې د سندر غاړي ېې د معياره ويسته

د خدائی دپاره اشنا نورې سترګې مه توروه
زمونږ د کلي لوئے واړه دې له روزګاره ويسته

د منير جان د خلې نــه وتـــي ليــوني غزله
والله لوګي دې د رباب د هره تاره ویسته

سپوږمۍ مسکی شوله چې نمر وخاندل
غانټولو چړق وهل سحر وخاندل

ما د جانان په غېږ کښي سر کېښودو
پېزوان د سرو شونډو په سر وخانــــــدل

چې به مې ستا ښائست تـــه ســم وكاتـــه
ما به په ځان پورې اکثر و خاندل

زه به په هغه ورځ اتڼ کوومـه
په کومه ورځ چې پېښور و خانـــدل

په والله چې ډېر درانه دي چـا تـــه یـــې وې
پښتانه خــــــو پښتانه دي چـاتــــــه يــــــې وې

دا کوم عکس چې ورله ما او تا جوړ کړے
نه نه داسې ګوري نه دي چا ته يې وې

پښتانه د لر او بر پرې ورک مئين دي
په منیر کښې داسې څه دي چا ته یې وې

ته خو مې اوس په کاڼو ولې لېونے مې ګڼې
زه خو د مخکښې نه روغ نه ووم ليونے ووم اشنا

زه خو په تا باندې مئين د هغې وخت نه يمه
چی لا ماشوم ووم ستا د لوبو ووم تنکے ووم اشنا

لا طبیبان به مې د زړۀ په مرض اوس پوهېږي
زۀ چې په ښه او بد پوهېدم په زړۀ سورے ووم اشنا

دا خو ته اوس هر چاته وائي منیر نه سړے دے
چې ستا رضا به مې کوله نو سړے ووم اشنا

نن عام دے واخله
حرام دے واخله

که زړه دي کيګي
ډک جام دے واخله

سحر به ګورو
ماښام دے واخله

پـه تـاخــوحـد هم
تمام دے واخله

دا زړۀ مــې ســتا شه
انعام دے واخله

ده پختون سر خو
نيلام دے واخله

دا  پختونخوا ده
يؤ ګام دے واخله

زما واکدار خــو
غلام دے واخلـه

زما په سر چې
الـزام دے واخله

هندو خو نه ئې
سلام دے  واخله

منېر خو هسې
بد نام دے واخله

د مړ خمار سره يې بيخــــي نــــه لــــګي
د انتظار سره يې بيخي نه لــګي

اوږدې قیصې يې بيخي نه وي خوښي
د اوږدې لار سره يې بيخي نه لګي

د دې چينې اوبه پـــرې خوږې لګــي خـــو
د دې چنار سره يې بيخــــي نـــــه لـــګــي

چا چې په مینه وي ايمان راوړے
دبل روزګار سره يې بيخــــي نــــه لــګــي

منیر خو ټول عمر یاران وساتل
جوړې د مار سره يې بيخــــي نـــه لــګـــي

د خپل وجود د هر اندامـــــه تــــوبې اوباســـمه
نه جام له مانه زۀ د جامــــه تــــوبې اوباسمه

پرېږده چې نن په ځان حرام کړمه شراب د جنت
پرېږده چې نن درنه ماښامه تــــوبې اوباسمه

چې په اختر کښې چرته سوات ته ځم او ښکلي وينم
نو د بونېر نه تر کالامـــه تــــوبې اوباسمه

سمه قافیه مخې له نه راځي
ساز شته خو ټپــه مخـــې لــه نــه راځی

زه د آئيني مخې له نه ورځم
مالـــه آئينـه مخـــې لــه نـه راځــي

اوس مې په هغې لارو تګ پرېښے دے
اوس پکښې هغه مخې له نه راځي

نه نه دومره سم مسلمان هم نه يم
مـــړه خـــــو نشه مخې له نه راځي

هغه سړی نن ماته په تندي لاسونه ږدي
زما چی به تر اوسه چا سلام نه اخستو

غربته که ستا نخښې مې په مخ نه ښکارېدې
ساقي به مې چرې هم د لاسه جام نه اخستو

زما که ستا د مينې د توهین څه اراده وے نو
ما به دې په سر باندې الزام نه اخستو

اے ته دا ماسره اوس تر کابله ولې ګرځې
اے تا خو به زما سره یو ګام نه اخستو

ځني ارمانونو ته تيلے وهــــه
بعضې تصويرونو تــه تـــيلـے وهـــه

ذكــــر د بابــــا چـــــې پـکښــــې نـــــه وي نـــــو داســــــــي نصــــــــابونو تـــــــه تـــــــيلـے وهه

دا پښتانه ډېر جنـــازو ســـــــتـړي كـــــــړه
نور د دوي لاشونو ته تیلے وهـه

هلتــــه چــــــي ولـــــې شـــــته د شرابـــــو نـــــو
دلتــــــه دې جـــــــامونو تــــــه تــــــيـلـے وهــــــه

پلار مې وې بچې چې زه ژونــدے يـمـــه
مور مې وې غمونو تــه تــيلـے وهــه

کفر ته چې چــــا كفـــــر وئیلے دے
سر اکثر هغې ســــــړي خوړلے دے

دلته خو چې ښکلي وي بدرنګه وي
دلته خو بدرنګه سړے ښکلے دے

دلته که رښتیا وائي نو زر به مرې
ځکه خو دا یو نیم سړے غلے دے

پرېږده چې په کاڼو باندې يې اوولم
دا د یو مغروره سړي څلے دے

خلق خپلې فاصلې وهي لګيــا دي
پښتانه يؤ بـــل لــه ښپې وهـي لګيا دي

خدایه ښکلے باران وکړې موسم یخ کړې
پيغلې ځانته لوپټې وهــــي لګيـا دي

هغه مونږ ته چې يې وې شراب حرام دي
هغه خلـق خـــو کاسې وهي لګيا دي

ستاسو ښار دے خو سنګار د چا په سر دے
پښتانه پکښې بېلچــي وهــــي لګيا دي

منیر جانه لېونيه تـــــه يـــــې نه اورې
ليوني درته نعرې وهي لګيا دي

لکه دده لکه زما به درنه ژبه پرېکړي
نن رښتیا اوایه سبا به درنه ژبه پریکړی

مه وايه نه لګي په دې خلقو دا سپينې سپينې
یا به دې سر غوڅ کړي او یا به درنه ژبه پرېکړي

که درته یو شو نو منصور غوندې دې دار ته رسئ
دغه قاضي دغه ملا به درنه ژبه پرېکړي

که دي د دې وخت په سرکار ګوته اوچته کړله
اے نو د دې وخت دا باچا به درنه ژبه پرېکړي

منیر ته وایه دا رښتيا دې په چا ښه نه لګي
منیر ته وایه دا رښتیا به درنه ژبه پرېکړي

ته وائـــــــې لږ وار وكـــــــړه
زه وایم تلوار وکړه

پيره زۀ خراب يمـه
پيره زما کار اوکړه

زړه په خله راولمه
زر کوه اظهـــــــار و کـــــــــړه

زړه چې په تا ظلم کئ
ته ورته ازار وکړه

ساه د چـــا پــــــه لاس کښـــــــې ده
ژوند په خپل اختیار وکـــــړه

بنګ مې د تــيــراه راوړه
شيخه لګ خمار وکړه

خه بلها مــې و سیزه
خه بلها  سنګار وکــــــړه

زړه د منير نرم دے
ځان له پکې لار وکړه

که ډېر غم دې په زړۀ وي نو بيخي به درنه هېر شي
زما سره لږ کينه نــو ســاقـي بــه درنه هېر شي

زما د زړه سحرا ته د ژوند یو ماښامے راوړه
ساګانې به دې و خاندي سپرلي به درنه هېر شي

زما په دواړو لاسو کښې زنځير داسې شړنګيږي
قسم دے لیونئ چی خپل بنګړي به درنه هېر شي

منېر داسې خبرې کــی چـــې وبـــه ورتــه خـانـدې
منير داسې سړے دے چې سړي به درنه هېر شي

چا پلار او مور پرېښودل
چا کور او ورور پرېښودل

نورو پرې سپین پرېښودل
سپینو پرې تور پرېښودل

چاپری مزدور مړ که
چا پرې تربور مړ که

چا پرې تنور لمبه که
چا پری تنور مړ که

څوک يې نامې له ګټي
څوک يې جامې له ګټي

څوک يې د خېټې تنور
څوک يې نشې له ګټي

چا پرې ایمان خرڅ که
چا پرې ايمان واخست

چا پرې انسان خرڅ که
چا پری انسان واخست

يؤ ضرورت یا دووم
او جي دولت يادووم

منافقت نه کـــووم
منافقت نه کووم

عجمیان ټول ښکلي دي
عربیـان تــول ښکلي دي

زما مذهب انسانیت
انسانان ټول ښکلي دي

مقتدیان تول ښائيسته دي
امامان ټول ښکلي دي

په ایمان ټول مې خوښ دي
په ایمان ټول ښکلي دي

که دي  د لر که د بر
افغانان ټول ښکلي دي

منير جان هم منم خو
بونیریان ټول ښکلي دي

