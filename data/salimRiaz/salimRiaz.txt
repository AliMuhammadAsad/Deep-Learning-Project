په فراق کې دې لا مړ نه یم زنده یم
زه ستا اوښکو ته بې کچه شرمینده یم
که د چا هم احساسات رانه مجروح شي
بیا انسان نه یم ملګرو درنده یم
ارمان څله راپسې کوئ رادرومئ
زه څه تلی وخت خو نه یم ائینده یم
چې سفر یې تل د مینې سفارت دی
زه د هغه قافیلې نماینده یم
سرحدونه مې نظر کېی نه ځایږي
د نړۍ د هر وطن زه باشینده یم
چې نغمې کاندي رقصان په وچو شونډو
زه د ژوند هغه شاعر او سازنده یم
سکون نه لرمه رازه!یو ګړۍ هم
لکه وینه په وجود کی ګرځینده یم
عجيبه ده سر بلنده نن هغه دي
چې سرونه يې د وخت پښو کښې پراتۀ دي
په ګفتار او په کردار چې څومره بد دي
د دې دور سياست کښې هغه ښۀ دي
شوه شرمنده له خپله نامه سپوږمۍ
څه وخت چي راغله ستا تر بامه سپوږمۍ
څوک ئې په زړۀ راورېدلي دي نن
خفه خفه ده له ماښامه سپوږمۍ
ستوري په سېوري د رڼا ئې اوسي
نه ده جدا له خپله قامه سپوږمۍ
شپه د وصال هډو مثال نه لري
تمامه شپه وي ناتمامه سپوږمۍ
سترګو کښې ما ترې نه رڼا جمع کړه
ولاړه کور کښې وه بې پامه سپوږمۍ
چینه د فکر او نظر د الهام
رسوي خلق تر مرامه سپوږمۍ
خیرې د سترګو شي داغونه رازه !
هسې دنیا کړله بدنامه سپوږمۍ
پاڼې پاڼې ترمې ترمې سرۀ ګلان دي
نن ازغي په ټول چمن کښې واکداران دي
په کوم ښاخ چې زمونږ جاله د ارمان وه
ګزار کړي تندرونه پرې اسمان دي
د چمن مینه چې اور کړه صیادانو
په قفس کښې ډېر خوشحاله بلبلان دي
چې سرونه ئې ختلي نمر ته ټیټ دي
له تودو څپېړو هغه په امان دي
تۀ یادګار د مينې نه ئې تاج محله!
ستا د لاندې چخڼي شوي مزدوران دي
ستا د مينې د جنون له برکته
ما هم لوبې راشه کړې په ګرېوان دي
حال مې څۀ پوښتي ملګري سلیم رازه!
دا شعرونه د حالاتو ترجمان دي
چې مې د سترګو جزیرو کښې اوسي
نیازبینه څه رنګ په مېرو کښې اوسي
ستا په محفل کښې غمازان داسې دي
لکه دېوان په ښاپېرو کښې اوسي
لوپټې تورې د مقېش ئې وئېل
سپوږمۍ د ستورو په پهرو کښې اوسي
زما د کلي غریبانې جونه !
لکه لعلونه په ایرو کښې اوسي
مینه او دا د نفرتونو موسم
یوه دعا ده چې ښېرو کښې اوسي
په دې وطن کښې د قلم خاوندان
لکه د مړو ادیرو کښې اوسي
خبرې راز ! د رڼاګانو کوي
زړۀ ئې د زلفو په تیارو کښې اوسي
نن  د   یادونو  ئې قدم   بدل دے
مزاج  د  هجر  د  موسم بدل دے
خوي  دې بدل نۀ شۀ حالاتو سره
طرز دې د زلفو د هر خم بدل دے
زړۀ کښې دردونه د  اولس ځایوم
اوس  کېفیت  زما  د غم بدل دے
جذبه  ، نظر ، فکر  ، عمل هغه دي
څۀ کۀ په لاس کښې ئې پرچم بدل دے
بدلون نظام کښې هېڅ  راغلے نه دے
منم  انداز  ئې  د  ستم  بدل  دے
نولي   غنم    په   تصور  د  جنت
حوا   بدله    ده   ادم   بدل   دے
ستا  د  نظر  زاويې   شوې   بدلې
نه چې د راز زړۀ محترم بدل  دے
لکه خوشحال زیست  له  ناکامه کړمه
ګیلې  به   زۀ   له   کوم   بهرامه کړمه
نه  زۀ  یوسف  ،  نه زلېخې  شانې  ته
ولې ټول ښار کښې  دې  بدنامه  کړمه
تا   مې  د   نوم  سره  ځان  څه  وتړۀ
زۀ  خو  دې  ورک  کړمه بې نامه کړمه
زاهده! ځه چرته  په  ګټ کښې کېښنه
نن  به  زۀ  رقص  سره  د  جامه  کړمه
شیخ ځان له خوب کښې جنتونه  ویني
زۀ  سوچ   د   هجر  له   ماښامه  کړمه
د  زلفو  ښار  کښې  مې  قیام  غوښتلو
لکه   خوشبو   ئې    بې   مقامه   کړمه
راز   !   ئې   د    سترګو   کلیمه   وئېلې
راز ! ئې په ځان کښې خود کلامه کړمه
درنګ ساعت له راختونکے دلته نمر دے
په موسکا باندې شفق له پورې غر دے
پړق زاره د تورې شپې زر په چاؤدو ده
چې مايوس نه شۍ ملګرو بس سحر دے
دم په دم خپلو وعدو نه منکرېږي
څه ماهر مو دا اشنا د دې هنر دے
خود لوټ کېږو تالا کېږو په دې لارو
چې رهزن د قافلې زمونږ رهبر دے
په زر اخلي په زور اخلي ضميرونه
راته ښکاري څوک د مړو سوداګر دے
تار په تار که د پرولتار ملګرو نه شوۍ
ړنګېدونکې زر نظام د زور او زر دے
بیلوے ئې څوک په چل یا په زور نه شي
یو پښتون دے رازه ! لر دے او که بر دے
وخته  دیدن  د ګل  څهرو   راوړه
چرته  څه  زېرے  د  سپرلو راوړه
څه د  ککو  ،  څه له  کوکو  راوړه
ساقي   جامونه    د   نشو   راوړه
زلفو کښې ورک نه شې زړګیه زما
آب حیات   له   دې   تيارو   راوړه
د  انقلاب  ریباره  ته  چې   راځې
ما   له   خوندونه   د  نغمو  راوړه
هغه بیا  هم نه  شوه  پخلا راسره
که   صحیفه  مې  د  پښتو  راوړه
حسن  دې  غرۀ   وي  ، غاوره  وي
استقامت   عشقه   د  غرو   راوړه
ځواني  مو   ټوله  سیاست   یوړله
رازه  !  پیري   مو  په  اوږو  راوړه
چې  مې فکر   الول  ستا  په  اوربل دے
راته  ژوند  ځکه  د  زلفو  حسین ول دے
ستا  ښائست  زما خلوص غاړه غټۍ دي
فن  مې ځکه  سر بلند  له  تاج محل دے
غزونې  د  چا یاد  مې زړۀ  کښې  اوکړې
په   نازکو  احساساتو  مې  اور   بل  دے
قدغنونه   په   هر  سوچ ، هره  وینا  دي
ستا  په  دور  ژبه  ګونګه ، ذهن شل دے
و هر چا ته ښه څرګند یم ښه  مې ویني
هر یو  بیت  زما  د فکر شیش محل دے
د   دې   دور   د   ستم   اثر   دے   رازه!
چې   باغي   له  روایاتو   مې  غزل  دے
یو خوا نرے نرے باران ورېږي
بل خوا په زړۀ مې ګل جانان ورېږي
بیا ئې له سترګو رانه خوب وړے دے
بیا مې یادونه له چشمان ورېږي
زلفې دانه وانه خورې ورې کړه
له دې وريځو مې ارمان ورېږي
اوښکې مې یو ځل پشکال نه شولې
تل د چېتر پګڼ په شان ورېږي
سیمه د زړۀ به مې زیم ولې نه وي
سترګې مې تا پسې قربان ورېږي
لاړې وریځې زمونږ شنډې شولې
څنګه به څاڅکي له اسمان ورېږي
رازه احساس د تنهائۍ مې وژني
د یاد په زمکه مې یاران وریږي
خوارۀ شو داسې په بارخو ئې د آوریل ګلونه
لکه ځوړند شي په ګلاب چې د سنبل ګلونه
ما چې د مینې یو نظر ورباندې واچولو
په سپینکي مخ ئې حیا سرۀ سرۀ وکرل ګلونه
زما په لور کۀ ته څو پلونه دې راواخلې ګله
د زړۀ په وینو به زرغون کړم په هر پل ګلونه
جانه د مینې ناکامۍ دې رابخښلي چې وۀ
هغه داغونه د حسرت شو په ګوګل ګلونه
دې ازغن ژوند کښې تذکرې چې د ګلونو کوم
مطلب مې ته ئې یادوم په چل ول ګلونه
د ستر فنکار د فن شاهکار له ما شاعر راوړي
د شاعرۍ د ښکلې څانګې د غزل ګلونه
رازه سپرلې وۀ سم پېغلو کښې تصور د ګل رخ
د خیال او فکر په دنیا ئې ونوستل ګلونه
وخت د ديدن کښې په خُله چپ يو خو خبرې کوو
د سترګو فن کښې په خُله چپ يو خو خبرې کوو
مونږ د ګل هسې خاموشه د خوشبويي په ژبه
چمن چمن کښې په خُله چپ يو خو خبرې کوو
يو بل ته حال مونږ د‌ زړګو په درزېدو کښې وايو
ستا انجمن کښې په خُله چپ يو خو خبرې کوو
مونږه د فن کرښې ګويا کړې د‌ احساس په لمبو
حال د قدغن کښې په خُله چپ يو خو خبرې کوو
د تن زخمونه خُله پرانيستي هر موسم کښې لرو
دې ژوند ازغن کښې په خُله چپ يو خو خبرې کوو
تل په ذهنونو کښې کرو مونږ د شعور پلوشې
کۀ خپل وطن کښې په خُله چپ يو خو خبرې کوو
رازه! لفظونو ته مونږ چل د بغاوت ښودلے
نړۍ د‌ نن کښې په خُله چپ يو خو خبرې کوو
موسکیږي تصور  کښې د خوبونو  تصویرونه
را مخکښې چې شي کله د یادونو  تصویرونه
څه خلق تش په کرښو  رنګینۍ د  ژوند پیدا کړي
څه خلق کړي بدرنګه په رنګونو تصویرونه
مونږ  کړې یو تصویر سره  خپل لوظ ماتوې نه شو
دا خلق څه رنګ وران کړي د لوظونو تصویرونه
احساس د بل د درد که یو پوټې ځان کښې پیدا کړي
پخپله به ګویا شي د زخمونو    تصویرونه
څه وشو په وطن کښې او څه کیږي د وطن به
هر مخ باندې زوړند دي د سوالونو  تصویرونه
کینوس د شاعرۍ مو ښه فراخ کړو په خیالاتو
مونږه رازه! داسې جوړ کړل په لفظونو تصویرونه
ملګرو ! دار ته حوصلې به رسي
هله تکمیل ته  ارادې  به رسي
چې نیت خراب د رهبرانو شولو
څه رنګ منزل ته قافلې به رسي
سم له ماښامه ئې رڼا تته وه
څنګه سحر پورې ډیوې به رسي
همت چې ځوان وي نو سحر څه کوۍ
کاروان منزل ته هم په شپې به رسي
چې لېونې ئې  د زلفانو  شومه
خود په نصیب مې پېکړې به رسي
د چا تر غوږ پورې خو رازه کله
د بربادۍ زما  قیصې به رسي
ټوټې ټوټې قلم قلم یادوئ
جوړې زما زړۀ محترم یادوئ
زمونږه سم نظر په کوږ دے حساب
تا سو کاږۀ غشي خپل سم یادوئ
تا سو په زلفو لاس وهلې نه دې
ځکه پوستوالے د رېښم یادوئ
خزان ،سپرلے د رویو نومونه
غم خوشحالي اوس په موسم یادوئ
پولې هم ستا سو د اوبو کرښې دي
کله اټک کله جهلم یادوئ
سم کاروبار وي د لالچ او ویرې
داسې جنت او جهنم یادوئ
راز ئې هجوم د خواریکښو ګڼي
راز ته ګلونه د شړشم یادوئ
په  فراق کښې دې  لا مړ نه  یم زنده یم
زۀ ستا  اوښکو  ته بې کچه  شرمنده یم
چې سفر  ئي  تل  د   مینې سفارت  دے
زۀ    د     هغې     قافلې     نمائنده   یم
که د چا هم احساسات رانه مجروح شي
بیا  انسان  نۀ   یم  ملګریو  !  درنده  یم
چې نغمې کاندي رقصان په وچو شونډو
زۀ  د  ژوند   هغه  شاعر  او  سازنده  یم
سرحدونه   مې  نظر   کښې  نه  ځائېږي
د   نړۍ  د   هر   وطن   زۀ   باشنده   یم
ارمان  څۀ   له  راپسې  کوۍ   را درومۍ
زۀ  څه  تللې وخت خو  نه یم  ، آئنده یم
سکون   نه   لرمه   رازه  !  یو   ګړۍ  هم
لکه   وینه  په  وجود  کښې  ګرځنده  یم
د هجر شپه او  د  یادونو    خوشبوي
لکه خزان  کښې  د  ګلونو   خوشبوي
یو  ځل خو بیا  راشه  د  کلي  په  لار
چې واخلو ستا  د  قدمونو  خوشبوي
زلفې ئي  بیا جوړ  په اوږو  دی خورې
راؤړي  چې  باد  د  اوربلونو خوشبوي
ته  چې   موسکیږې  نو   ګلونه   اوری
خوریږي  ځي   د   بهارونو   خوشبوي
فرقت کښې  لا هم  محسوسیږي نزدې
د  ښو   یارانو   د  مخونو    خوشبوي
سترګې  راواړوه  چې   ښه  تازه  شی
زما   د  زړه    د    پرهرونو   خوشبوي
د    فن   ګلونه    او    رنګونه    وینۍ
کرلې  راز   ده   د   فکرونو   خوشبوي
د   چا   له  شاړې   باغیچه   جوړه   شوه
زمونږ    دیرې   نه   هدیره   جوړه   شوه
د    یو   ساعت   له   انتظار    نه   د   چا
د  اوړي  ورځ   د  ژمي شپه  جوړه   شوه
مونږ      لیونو      ته     دعا   ګانې    کوه
یاره !  چې در  نه  دې   کعبه  جوړه  شوه
د    قافلو   چې   حوصلې    ماتې   شوې
ځکه    منزل   ته    فاصله    جوړه   شوه
رهبره !  تا  چې   را له   پښې  پرې   کړلې
هیله  منزل  ته   مې  سینه  جوړه    شوه
زمونږ   پرواز خو   اسمانو   نو  کښې  وۀ
پښتنو   اوس    راله  پنجره   جوړه  شوه
رازه هر کس په کښې خپل مخ چې  ویني
زما   هر    شعر   نه    آئینه   جوړه   شوه
ښکلې  بدګمانه  د  هم  هغسې
بیا هم په ما ګرانه ده هم هغسې
ما وې پېغلتوب به ئې څه سمه کړي
ورانه سمه ورانه ده هم هغسې
زلفې رانچو  کړه د زړۀ دشته مې
پاتې له بارانه ده هم هغسې
یو الزام په ما باندې ثابت نه شو
بیا هم خفه مانه ده هم هغسې
څوک ورپسې ورک ښکته په زمکه دي
چا ته له اسمانه ده هم هغسې
ولې به خوني انقلاب نه راځي
وینه چې ارزانه ده هم هغسې
رازه خلق ګرم نه دي چې شور کړي
ورانه هم له خانه ده هم هغسې
د صداقت او د ښکلا سفر دے
ژوند د انسان د ارتقا سفر دے
زړۀ او نظر ته وسعتونه بخښي
مينه خوشبوي ده د رڼا سفر دے
وجود کښې زور او حرکت چې نه وي
کله لا شوې په امسا سفر دے
زړۀ کښې چې مينه او جذبه نه وي نو
ګران د دښتونو د وفا سفر دے
کړو به حساب د هر قدم ورسره
کړے چې چا د بل په شا سفر دے
کوفه کوفه ، کوڅه کوڅه د وطن
هره ګړۍ د کربلا سفر دے
رازه! دمه دې چرته ونۀ کړله
په برخه ستا بېګا سبا سفر دے
زۀ د زړۀ په زمکه محبت کرم
اوښکې به باران کړمه رحمت کرم
تورې تورې زلفې راځوړندې کړه
سترګو کښې لوګے ئې سلامت کرم
سترګو کښې مې سترګې دې راواچوه
لږ دې خپل وجود کښې حرارت کرم
وينه د ژوندون به منجمد نۀ شي
زۀ ئې په رګ رګ کښې حرکت کرم
دا د ظلم زور نظام به ختم شي
زۀ ئې هر قدم کښې بغاوت کرم
دا د جبر تُورې به دې پسې شي
زۀ په خپل قلم مزاحمت کرم
راؔزه! د رښتياؤ فصل زرغون به شي
دا چې د لفظونو شهادت کرم
په خپلو وینو چې کړي جوړ په سپین کفن ګلونه
هله  په خوله  دې  یادوي  د  خپل  وطن  ګلونه
د  اغزو  منځ کې بې وسۍ نه په خندا چې رژي
مه    یادوئ    راته     یارانو    د    چمن   ګلونه
وطن به ورنکړم  اغیار  ته  په  پښتو  مې  قسم
په  کروړو   که  راله  جوړ  کړي  په  بدن   ګلونه
تاسو چې بند ئې په قفس کښې نو خوږو ملګرو
اغزي   اغزي   را باندې   لګي   د   ګلشن   ګلونه
چرته   ئې   غلے   انقلابه!   انتظار   د  څه   دے
د  خوار  مزدور  اسویلو  جوړ کړل په نغن ګلونه
لا  خو  ورانې کشالې  د  ژوندون  سمې  نه  دي
څه رنګه به سم کړم  ستا  د زلفو د  شکن ګلونه
ولې  شمیم  به د غزل مې  په  نړۍ نه  وي خور
ما هر یو شعر  کښې راؔزه  کیښودل د  فن  ګلونه
راته په  مینه  چې  جانان  نه  ګوري
په ښه  نظر ځکه   آسمان  نه   ګوري
ګوري هر څوک خو مې سکون د څهرې
دننه زړه کښې مې  طوفان  نه  ګوري
زما  یو  آه   ته  د هر  چا  ګو تې  دي
څوک هم  بې درده  قاتلان  نه  ګوري
دنیا   د  مینې  ئې  کړه   ورانه   زما
د چا جذبات خو سنګدلان  نه  ګوري
اشنا   باور  کړي   د  غماز   په   ژ به
زړونه سینه کې خو نادان  نه  ګوري
رازه  !  غمونو  ته  تر   غاړه   ووځه
چا ته  هم ټیټ کله  افغان  نه  ګوري
که مزاج د سامراجيانو ”فرعوني“ دے
نو انداز مې د کلام هم ”کليمي‌“ دے
جنت څنګه چاته جوړ کړمه اسمان کې
چې الهام مې زماني دے زميني دے
زۀ د خوارو خورو پښتنو غم خورم
زما فکر اولسي دے هم ملّي دے
د مغلو پير مُلا مې دې کافر کړي
ما اوس اېښے پل په پل د ”روښاني“ دے
تل خوراک به يو انسان د بل انسان وي
چې تر څو دغه نظام د زرګري دے
هېڅ له دار او له ”دارا“ مې ويره نۀ شي
چې نصيب مې دا منصب د لېوني دے
لب لهجه مې د غزل کړه راؔزه! نوې
انقلاب پکې فکري دے هم فني دے
د چا تورې ګُورې زلفې مې کفن کړئ
پس له مرګ خو مې د ښې ورځې څښتن کړئ
زۀ بد نام د ګل په پاکې تمنا يم
تاسو پاک ئې لوټ آبرو که د چمن کړئ
ورک مې ځان د خپل وطن په آزادۍ کړو
اوس به ما هم خپل وطن کې بې وطن کړئ
دا ”رڼا“ مې په برېښنا ړندوي سترګې
تيرو! شابۍ راخوره خپله لمن کړئ
درله واک چې مې د سر په بيعه واخيست
پاتې وينه مې نچوړ راشئ له تن کړئ
شب پرسته په سحر درنه قابض شول
د رڼا مُبلغينو څۀ نېستمن کړئ؟
راؔز چې ومري نو خوبونه د ژوندون ئې
څنګ په څنګ په احترام واړه دفن کړئ
تانه په زلفو باندې ځان ورک دے
دې کښې د خلقو نه ايمان ورک دے
سترګو ته وايه لږ نظر راکړي
ما نه په اوښکو د هجران ورک دے
زما په ژوند کښې هېڅ ارمان نشته
ستا محبت کښې هر ارمان ورک دے
تاسو يواځې يو رهبر ژاړئ
دلته له سره ټول کاروان ورک دے
ويره د مرګ خو اوس څوک پېژني نه
د ژوند په وير کښې هر انسان ورک دے
هغه! د زمکې نه بې دخله سړے
په تصوّر کښې د اسمان ورک دے
جانان خفه دے بس په دې رانه
چې راؔز په غم کښې د جهان ورک دے
هم پائي په ښکلا هم په ښکلا مري
راز بیا بیا ژوندے کېږي په بیا بیا مري
منزل ته چې رسېږو نو ياران به
لا څومره په دې لاره د وفا مري
یارانو که کوفیان نه شوئ په لار کښې
بيا ګورو به چې څوک په کربلا مري
رښتيا وئيل چې جرم وي هر ځل به
سقراط مري هم منصور او مسيحا مري
تاريخ دے روايت دے تجربه ده
ماران په کلام نه مري په عصا مري
د‌ زلفو په تيّارو کښې دے ژوندے دے
حېران يم هغه راؔز چې په رڼا مري
ستا  د  راتلو  هر  یو  قدم  ښکلے دے
هم دې پۀ تلو د سترګو نم  ښکلے دے
ماحول  دننه  مې د  زړۀ  ښۀ  نۀ  شو
بهر  که هر  څومره  موسم  ښکلے دے
خوله  خوله  رخسار   ئې  وائي   دغه
شبنم پۀ  ګل ، ګل  پۀ شبنم ښکلے دے
نقش مې پۀ زړۀ دې هر تصویر د مینې
ستا   د  یادونو   هر  البم   ښکلے  دے
مونږه  چې اوږي  یو ،  جنت  څۀ کوؤ
مونږ   ته  هر  وږې  د  غنم  ښکلے دے
امتیاز   د  رنګ  پکښې  جواز   نه  لري
د   لوپټو   هر   یو   پرچم   ښکلے  دے
زلفو ئي راز  نه داسې  هوش  وړې دې
کوي  بحثونه  چې  تورتم   ښکلے  دے
دا  چې  د  جام   د  پاسه   جام   اخلي
جوړ.     مېکدې      نه     انتقام   اخلي
ذکر   د   مخ   او   زلفو  ستا  کوي  خو
نوم   د   سحر   اخلي   ،  ماښام   اخلي
مونږ ئي په  ګل ، پرخه ، خوشبو یادوو
ناپوهه     خلق       ورته     نام    اخلي
ګونګۍ  نه   ده  خو  د  خلقو  مخکښې
رانه   په   سترګو   کښې   سلام   اخلي
غصه   منم   خو  خفګان  ئي  څه  کړم
سخت   امتحان   مې  ګل اندام   اخلي
هغه   منزل   ته    خامخا    به     رسي
څوک چې روان وي مخکښې ګام اخلي
که   ښاپېرۍ  دي   راز   د  چین  لیدلې
خو   نوم    د   ترکو    د   باګرام  اخلي
هم  پائي  په   ښکلا  ،  هم  په  ښکلا  مري
راز  بیا  بیا  ژوندې  کېږي  په  بیا بیا  مري
رښتيا  وئېل  چې  جرم   وي  هر  ځل   به
سقراط  مري ، هم  منصور او مسیحا  مري
تاریخ   دے  ،  روایت   دے   ،   تجربه   ده
ماران په  کلام   نه   مري   په   عصا   مري
یارانو !  که کوفیان  نه شوئ  په  لار  کښې
بیا    ګورو   به  چې څوک   په  کربلا  مري
د  زلفو  په  تیارو  کښې  دے   ژوندې   دے
حېران  یم   هغه   راز   چې   په   رڼا  مري
ستا  د  راتلو  هر  یو  قدم  ښکلے دے
هم دې پۀ تلو د سترګو نم  ښکلے دے
ماحول  دننه  مې د  زړۀ  ښۀ  نۀ  شو
بهر  که هر  څومره  موسم  ښکلے دے
خوله  خوله  رخسار   ئې  وائي   دغه
شبنم پۀ  ګل ، ګل  پۀ شبنم ښکلے دے
نقش مې پۀ زړۀ دې هر تصویر د مینې
ستا   د  یادونو   هر  البم   ښکلے  دے
مونږه  چې اوږي  یو ،  جنت  څۀ کوؤ
مونږ   ته  هر  وږې  د  غنم  ښکلے دے
امتیاز   د  رنګ  پکښې  جواز   نه  لري
د   لوپټو   هر   یو   پرچم   ښکلے  دے
زلفو ئي راز  نه داسې  هوش  وړې دې
کوي  بحثونه  چې  تورتم   ښکلے  دے
دا  چې  د  جام   د  پاسه   جام   اخلي
جوړ.     مېکدې      نه     انتقام   اخلي
ذکر   د   مخ   او   زلفو  ستا  کوي  خو
نوم   د   سحر   اخلي   ،  ماښام   اخلي
مونږ ئي په  ګل ، پرخه ، خوشبو یادوو
ناپوهه     خلق       ورته     نام    اخلي
ګونګۍ  نه   ده  خو  د  خلقو  مخکښې
رانه   په   سترګو   کښې   سلام   اخلي
غصه   منم   خو  خفګان  ئي  څه  کړم
سخت   امتحان   مې  ګل اندام   اخلي
هغه   منزل   ته    خامخا    به     رسي
څوک چې روان وي مخکښې ګام اخلي
که   ښاپېرۍ  دي   راز   د  چین  لیدلې
خو   نوم    د   ترکو    د   باګرام  اخلي
د حالاتو خو دا حال دے، چې زړۀ مړ ذهن مضروب دے
څه خبرې به د وخت کړم، زلمے فکر مې مصلوب دے
د ژوند داسې مرحلو کې، ايسار شوے يم ملګريو!
د يار غم نه د روزګار غم، راته مخکې دے محبوب دے
دا لا څه رنګ مساوات دي، دا لا کوم قسم انصاف دے
يو جابر دے بل مجبور دے، يو غالب دے بل مغلوب دے
د شوکمارو بادشاهي ده، قاتلان دي په مزو کې
توره تپه شپه خوره ده، نمر د غرونو په شا ډوب دے
چې يې ګل نه رس زبېښل دے، د چمن واکدار بورا دے
چې يې وينه په ګل توے ده، نن هغه بلبل معتوب دے
وينې چا بوټو له ورکړې، ژوند پرې چا ځان له ازغن کړو
چمن ياد د چا په نوم دے، ګل د چا په نوم منسوب دے
کنائيو استعارو کې ، عکاسي د وخت او ژوند کړي
دا د راؔز د غزل رنګ دے دا يې فن دا يې اسلوب دے
دا  څوک  کرښې   راکاږي   په     رنګونو
دا  څوک    اخلي    حیا    د    موسمونو
دا څوک بارود  انغاړي په  خوشبو  کښې
دا  چا   کړلو    اور   پورې    په    ګلونو
دا    چا    د    محبت      ونې      وهلي
دا    څوک    تخم     کري    د    نفرتونو
دا چا تورکي په لاس کښې دي راخېستې
دا  څوک   کرښې   وهي   په  تصویرونو
دا  چا     مرۍ    مروړلې   د   نغمې   ده
دا   چا    ناسازې    وکړې    په    سازونو
دا  څوک  دي اسویلي ئي چې لوګي کړل
دا  چا   کړلې   ړندې    ښیښې   د  زړونو
دا  چا  څهره  بد  رنګه   د  ژوندون   کړه
دا  څوک   نولي  تېزاب  په   ګل   مخونو
ښائې  تيرې  فخر  په  ځان چې کوي
صفت د  زلفو درست جهان چې کوي
پښتنې   جونه   ئي   ليدلي   نه   دي
ذکر   د  حورو   او   غلمان  چې کوي
غواړمه  داسې  یو جهان چې  پکښې
مينه   انسان  سره  انسان  چې  کوي
زمونږ په مخکښې خلې ګنډلې ګرځي
خبرې  پشي   شا   یاران   چې   کوي
خپل ټول  ایمان ئي  په مکان بائېللې
مونږ  ته  قیصې د  لا مکان چې کوي
راز ئي د  ژوند پېښې  نه  تېښته ګڼي
پېښې غزل  کښې  د  ایران  چې کوي
څه وي سپرلې خو  د  ګلونو  موسم
یو  د  وږمو    نغمو   رنګونو  موسم
سم به موسم شي  د  زړګی په سیمه
راغې  که  روغ   د   دیدنونو  موسم
لږ مې د زړه وطن کښې پاتې خو شه
پاتې  چې  نه  شي د  غمونو  موسم
څښه  او  څښوه  د   خمارونو   اوبه
وصال خو  نه  وي  د ستونو   موسم
مونږ  به  د مینې په سفر  پرې  نږدي
یاره   ظالم  دې   د  رسمونو   موسم
د  زړه  زخمونه   مې   ګلونه   سپړي
څومره  زرخیز  دې  د یادونو  موسم
رازه  خولې ، اوښکې او  وینې زمونږ
مستوي     تل    د   محلونو    موسم
