چې عاشق د معشوقې په لور كاته كا
خود ليمه شی کم طاقته پريواته كا

چې پلو له مخه لرې کړی رنړا شي
لکه سترګه د سبا چې راخـاتـه کا

لږ مې عکس د زړه واخله که دې شک وی
چی دا تور باڼه دې څرنګه ویشته کا

په مئین زړه ځنکدن شی چی یار راشی
په هیبت زړه په ګوګل کښې الواته کا

د خاطر په زړه کې داغ د بېلتون ګوره
چې د يار په لور كاګه واګه كاته كا

چی اشنا يي ستمګر شی نو به سه کا
چې زخمی سوک په ځګرشی نو به څه کا

چې ټول عمر بيي تير کړے په پالنګ وی
څه چې زمکه یې بستر شی نو به څه کا

چې په عمر کښې يې غم ليدلی نه وی
چی دغم سره یې سر شی نو به څه کا

انتظار چې د وصال په کومه شپه کړو
ده بيلتون چې پرې سحر شی نو به څه کا

که دیدن د يار موندې په ډېرهنر شی
چی غماز د چا رهبر شي نو به څه کا

زه خاطر خو همیشه دغسي وايم
چې اشنا يي مرور شی نو به څه کا

زړه کې کوي هر وخت دردونه اشنا
لګ خو می واوره فريادونه اشنا

تر څو به ژاړم ستا په مینه کښې
ګوره د اوښكو مې سيندونه اشنا

اوس دې له غمه خلاصېدلے نشم
ما وې په عشق کښې وی خوندونه اشنا

نن په جبین کښې دې خالونه څو دی
دی په چشمانو می ګردونه آشنا

که ستا په خیال کې دے اجل ته قريب
د خاطر شته دی ارمانونه اشنا


کافی بوټی د یار د محمد
ما منلی په دیدار د محمد

ګرنګونه به یې لارې شی په مخکي
که چا ونیوله لار د محمد

د دنيا واړه ګلونه به يې هير شي
که چا اوليدو ګلزار د محمد

چې د دې دنيا خندا او ژړا نه وے
زہ وے شمع په مزار د محمد

د یادونو يې وصال ګنړه خاطره
چې قرار وی بې قرار د محمد


خير نن که درته ما اوكتل تا را اوکتل
خو ګورم به دي بيا که دې سبا راوکتل

دنیا راته راګوری د کتو نه ووتم
چی تا راته کتلی دی هر چا را اوکتل

په مخه باندې راغلي مخ دې څله پټوه
کړوغم دې راته جوړ چې دې په شا را اوکتل

دستی می ورته وخندل هم دا مې وه آرمان
تاچی اے رقیبه په خندا را اوکتل

يو دم مې زړه نرے شولو همزولو خاندئئ مه
خاطر چی غريو نيولی په ژړا را اوکتل


دا ستا د حسن تماشې واخستم
لکہ لوګے په سر لمبې واخستم

اوس خو یې رانه کړو چی مخ پټوی
ګوری یاران مې دغم شپې واخستم

دا درته سوال کړم چې سوال نشم کړلے
وامې خله ته چې ستا اسرې واخستم

سبا مې بيا په زولنو کښې ګوره
نن يې چې فکر د کوڅې واخستم

سم دې دمخ په سبا پوه نه شومه
که دې د زلفو تورې شپې واخستم

کور د ژوندون راته یو پور ښکاره شو
چی تصور د هدیرې واخستم

بس یادوم دې نور مې مه تنګوه
چرته مې هېر نشې غصې واخستم

خاطره ته او دا دنیا دې پوه شه
ځه بس د عشق يوې قصې واخستم


ووایه شم تانه قربان څه وکړم
نور د دې د پاسه په ځان څه وکړم

ته خو به کمسۍ د زلفو جوړې کړې
زه په دی شلیدلی ګريوان څه وکړم

ته خو چا ته نه ورځي خو ځه راغلم
نن یم ستا په در کښې مهمان څه وکړم

زه به نور څه نه کړم بس دے سوال کوم
نور خو زما نشته دی توان څه وکړم

ستا په طمع ځان له پاتې شوے يم
ټول خو رانه لاړل ياران ، څه وکړم

پوه دې چې په ځان کړم اوس مې نه پرېږدې
بیا به داسې نه کړم سلطان ، څه وکړم

چا به د غم ډک ژوندون اخستی وه
بس خو چې پیدا شوم انسان ، څه وکړم

اوس خو زه خاطر په سه پوهیږم نه
تا چې کړمه داسې حيران ، څه وکړم


باغ د مينې دې د خيال په کښې غنچې کړم
ستا د مخ په تصور کښې تماشي كړم

بل به نه وی یاره ستا غوندې کښې حسن
ځلہ اور د خپله لاسه درپسی کړم

ستا د مخ كتاب د زړه په سترګو ګورم
په ځان تېري ښې او بدې را خورې کړم

زه خاطر خو یاره ستا د مخ کتاب ته
بې له تا نه په خېبر کښې ورځې شپې کړم


زه لکه د موم په شان دیدار ته اوبه کیږم
پرېده چې اوبه شم ستا رخسار ته اوبه کيږم

چرته شی خوبونه شپې پرې ستوری محفل جوړ کړی
همدا یی مشغولا شی ستا سېنګار ته اوبه کیږم

زه پرې ښنه پوهیږم ستا لیدل زما اجل دے
بیا مې هم وار نه شی ستا یو وار ته اوبه کیږم

اوس خاطره ولی خداې په زړه کړم دومره سخته
بيا چې پس له مرګه ستا مزار ته اوبه کیږم


ستا په الفت کښی به هر هوښيار نه شم
څو چې د عقل نه وزګار نه شم

سود مي د عشق په لېونتوب نه شی
شو چې رسوا دې په بار بار نه شم

يار بې وفا دې ماته هله وائى
چي ترې له سر او ماله زار نه شم

خو چې په تورو خاورو موړ نه شم
موړ به دې هومره په دیدار نه شم

که منصور غوندې په دار شم اشنا
دا ستا له عشق به توبه ګار نه شم

خاطره ! داسی گذار عشق را کړلو
چی بل ګذار ته به بیدار نه شم


واخلمه تا اوکه دنيا واخـلم
په خندا څه رنګه ژړا واخلم

لږې دې پورته کړه د مخ نه زلفي
لګه سودا چې په رڼا واخلم

ته چې په سترګو کښې مسکۍ شوې ګلې
زۀ دې د دې ميني بلا واخلم

تاته چې ګورم په دوو زړونو کښې شم
يو قدم مخكښې بل په شا واخلم

مرګ او بېلتون را ته جوړه راغلی
خاطره دا واخلم که دا واخــــلم


څومره چې زړېږم په ځوانۍ پسې زهيريږم
خدای زده نه پوهیږم چی ساده شوم که پوهېږم

زه او له تا تګ دا هسې کله چرته شوی
دومره خو پوهېږم چی قدم اخلم ودریژم

ته او ستا ښایست چی په ما څنګه څنګه کړے شی
مه کوه ایله نن د هر څه سره جوړيږم

زه يمه خوشحاله ستا په غم کښې خفه مه شې
خداې ې پخلا مه کړه چې له تا ، مروريږم

شان یې د کړو نه وی خو چې زړۀ مې شی راپورته
تا ته چې زۀ سوال کړم د خپل ځان ځنې شرميږم

غوښته می هم دا چی راته ووایی چی درومه
خدای خبر چې بیا دې په پلو در ښکاره کېږم

ته که په یوخله له ما خلاصيږې نو يې واخله
ته به راته نۀ شی کے څه له خفه کیږم

ځکه ما خاطر درته اوی چې مې هېر کړه
پرېږده چې بې واره په هر ځای کښي در يادېږم

خوشحالی ستا شوه زه يې نه اخـــلـم
دا ستا غمونه واړه ځه اخلم

تا می چی زړه وړه ګواه هـم نه لرم
اوس به له تا نه څنګه زړه اخلم

اول سپرغۍ وم ستا د مينې د اور
اوس په ځان پوه شوم چې لمبه اخلم

په وړاندې هم په وروستو ګورم آشنا
زه قدمونه چې واړه اخلم

هومره ګردونه په خاطر دی د غم
په اسوېلو کښې چې سياله اخلم

لکه کلۍ چې په اغزو کښې وينم
داسې مې زړه ستا په بنړو کښې وينم

رخسار دې وینم تورو زلفو كښې ستا
لکه دنیا چی په تیارو کښې وينم

ګلفامه څوکه لرې اومې له ما
زه دې د نم په پلوشو کښې وينم

د ا ستا لیدل تېر شوی خوب و آشنا
بیا به دا خوب په کومو شپو کښې وينم

اے د سبا سترګې راخېجه په ورو
تله د آشنا دي په ختو کښي وينم

زما خاطر خاطر دې اور کښې وسو
اوس يې لوګے په اسوېلو کښې وینم

په دې دنيا کښې هسې شپې تيروم
لکه میلمه یو دوه غرمې تېروم

په ما زهير مه شي خومخ ښکاره کړه
په زړه دا ستا د مخ لمبې تېروم

خوشحالی ته کوه چې غم نه لرې
زہ ليونے یم چې تنګبې تېروم

دا ځه خاطر ستا د خاطر د پاره
په خپل خاطر د غم چپې تېروم

آشنا که تا ته په کتو پوه شوم
نو بس په ټولو تماشو پوه شوم

نن خو معلټنه شوه چی نه را درومې
ستا د دروغو په وعدو پوه شوم

یا د ساقی ده ميو خوند نشته دے
یا زه ایله اوس په نشو پوه سوم

سوے به هم د خاطر زړه وی داسې
زه دې د مخ په سرو لمبو پوه شوم

قسمته داسې دې اوده کړم چي بیدار نه شوم
بغیر له ستا د غمونو نه اوزګار نه شوم

په دې دنیا کښي بغیر ستال له ژوند به سه ژوندون وي
لويږم هورزیږم خو يو ځل پکښې خمار نه شم

ستا په الفت کښي هغه خوب چې ما ليدلی اشنا
د رقیبانو د جرګو هسي ويزار نه شوم

ته چی را ګوری زه به هغه وخت په طمع ومه
يو ځل هم موړ دا ستا د خُلې په ښه ګفتار نه شوم

هغه وعده چې تا په سترګو کښې وه ماته کړې
دا زه خاطر دې د وعدې په انتظار نه شوم

نور په زړۀ مې نه ځائیږی چې څه وايم
رانه بیا مروریږی چی څه وايم

که څه نه وایمه هم را پورې لګی
په دې هم راته قهریږی چی څه وایم

دهر چا په لوری ځمه داسې وخت دے
بيا مې وخت كله تېریږی چې څه وايم

که خبره نه وي مانه خير دے خير دے
بیا خپل حسن نه خبریږی چې څه وايم

ډیره خه په تا پوهېږمه خاطره
خو بس سترګې مې شرميږی چې څه وايم


ته به ګرزې هسی ښکلے ځه به مړ یم
چې مې اوس وے لګ لیدلے ځه به مړ یم

جنازه چې مې ده کوره کور ته درومی
ته به نه وې راوتلے ځه به مړ يم

خداے د پاره په مزار مې چې رادرومې
لګ شه ماته پښه نیولے زه به مړ يم

زه به مړ شمه قراری مرګے ورک شه
سره خاندی به ټول کلے زه به مړ یم

وچی ترخی به په ما وی را زرغوني
وی مزار به مې مېلے ځه به مړ یمد

اے اشنا چی دې وطن له ته را درومې
خړ خيبر خو دې ليدلے ځه به مړ یم

خړې خاورې به په ما باندې انبار وی
هر سړے به درومی غلے زه به مړ یم

د کاکل په خته بند د مخ کتاب کړه
ما خاطر په خدائے سپارلے ځه به مړ یم


ښکلی مخ ته دې د موم په شان اوبه يم
لکه کانړے هسی کلک ورته په زړه یم

چی په کومه لاره لاړ شی زه يې مل يم
لکه ګرد یې هسې خور په هر یو پله یم

ځه په کومو سترګو ځان ته بیمار وايــم
چی دا ستا نوم اخستے شمه نو خه يم

ستا لیدل لکه د خوب لیدل دي ياره
په دې خوب پسې لا هغسې اوده يم

لګ د ځان سره په زړۀ کښې فکر وکړه
زه خاطر دې چرې يو ځلې په زړه یم

ګوره چې رنګ مې سوے سکور نه يم
طاقت مې نشته ستا د زور نه يم

راځه د سترګو نه مې مه وېرېګه
سرې په ژړا دی غڅه میخور نه يم

دې اسوېلو ته مې ته نه ګورې څه
سوے په اور یم سوے نور نه یم

ستم كړه ته منع کړے یې چا
زه لا خاطر مړے د ګور نه یم

سپرليه ځۀ دې په غنچو کښې نه يم
عادت په داسې تماشو کښې نه يم

که راکوي نو سم شراب را کوه
زه دې ساقی هسې اوبو کښې نه يم

اتے خدایه بس ما خپله ورځ وليده
د داسي ژوند په تېرېدو کې نه يم

د ستا بانړه د ستا رخسار په خاطر
بي د ګلونو په ازغو کښې نه يم

ته ما خاطر ته هسې ست خو اوکه
چې خفه نه شې په درتلو کښې نه يم

یاره ستا مینې په اور سيزلے يم
روغ به نه شمه په زړه داغلے يم

خورم قسم چې تر هغې پورې ژوندے یم
ډېر دې زه په تش دیدن ساتلے يم

همیشه سر په زنګون په غم کښې ناست یم
یاره تا کله خوشحال ليدلے يم

خوار خاطر وائی چې دا کومه ګناه ده
چې له در دې بېنوا شړلے يـم

ستا د منزل په مزلونو کښې یم
د رسېدو په امیدونو کښی يم

نه مې دنیا نه مي عقبا لګیږي
دغي سودا او دا فکرونو کښې یم

د ستا رخسار به مې هير نه شی اشنا
که د بهار په سرو ګلونو کښې یم

زما په زړه کښې خو هم ته ئې اشنا
دا زه خاطر که د چا زړونو کښې يم

ژوندی کله نه ماړه دی بې له خاورو
نه ماړه دي نه ساړه دي بې له خاورو

چا‌ چی خاورې ځان ګڼلے په ژوندون دے
هغه چرته كښې وده دی بې له خاورو

د انسان سره چی غم مل شو نو کلک شو
دیوال کړے چا اوبه دی بې له خاورو

د خاطر رنګین غزل ته حیرانیږم
په دې خړ خيبر کښې څه دی بې له خاورو

خود به زه ژړېږمه په سرو سترګو
تیروتمه ستا په لېونو سترګو

مه توروه تورې بلا سترګې دې
پام چی درته نه شی د سپېرو سترګو

عمر له يي کار وی د ژړا سره
وه چې ګوری چا ته په معمو سترګو

بس کړه د خاطر سره پخلاشه ته
خلق ډیر عزت کړي د زړو سترګو

نور به سه يوسي زما په تورو سترګو
زړه دي وړے دے لا پخوا په تورو سترګو

که پرواه کړمه خو زه به دې پرواه کړم
نور دې څه کوی پرواه د تورو سترګو

ډېرې سترګې مې د سترګو په هر لور شی
کړم دې داسې وار خطا په تورو سترګو

کړی مې سترګی ستا د سترګو قدر دومره
ور به یې نه کړم د دنیا په تورو سترګو

ځه خاطر دې د کجلو سلائی وے
ښکلولے دې اشنا په تورو سترګو

بيا دې سهی نه کړم په هغو سترګو
يو ځلې هم هاغسې په مړو سترګو

نه مې شته په نورو سترګو شک ده زړه
بس خو زړه می غل دے ستا د غلو سترګو

زه یې کړم اشنا له شوګيرو سره
يو مې ړل خوبونه ستا اودو سترګو

ځه یم چې د زړه په سترګو تا وینم
چا رنړا ليدلې په ړندو سترګو

خپل مې واړه بد رازی په سترګو کښې
ستا د پاره خپل شوم د پردو سترګو

ستا دې اوګدو وروځو ته حيران يمه
څومره خکلی ښکارې په دې دو سترګو

خور دے دا زما سترګي خو بدې شوې
ته خو راته ګوره په دې ښو سترګو

څومره ترېنه وږې دى حيران يمه
سترګې د خاطر ستا له ميړو سترګو

ما د وصال په شپه کښې ټوله شپه سحر ليدلو
حال مې د ځانلکه مجنون هسې اوتر ليدلو

دريغه چی شپه وے د وصال خو تر قسمته پوری
ځه پۀ دیدن نه مړیدم چی می دلبر ليدلو

بیا د سحر غمونو هله ليونے كړمه زه
سرِ ماښام مي نمر اوچت د غره په سر لیدلو

زه یې لا هېڅ په سرو لبانو باندې نه یمه پوه
لا په اسمان مې چې د لمر په ځاې قمر ليدلو

په تصور کښې مې دځان سره كول فكرونه
په هغه شپه چی به غماز جوړې محشر ليدلو

چې مې راياد کړل هغه تېر د جدایی وختونه
له غمه ډک مې ترهغې پورې اختر ليدلو

خاطره بس کړه د وصال طمع پیدا شوه د یار
وائی ریبار چې مې جانان دې مرور ليدلو

شوق مې ستا د ډېرو پېغورونو سره لاړلو
زور می شو اوبه د ستمونو سره لاړلو

خوښ می اننګی شول د بنړو ازغی می هېر شول
زړه را نه بلبل شو د ګلونو سره لاړلو

ډېرې مې کړې ټينګې خو اخر مې اوښکې لاړلې
تاو د محبت د ارمانونو سره لاړلو

سترګې مې نيولی ستا د مينې په کاروان کښې
لاړلو نظر می د ګورونو سره لاړلو

زہ ترینه لوګے شم چې به څه سوے ترې راشی
زړه رانه د یار د دیدنونو سره لاړلو

چرته داسې يار شته لکه زه په انتظار يم
ستورے د سبا هم د فکرونو سره لاړلو ل

چرته به زما ليونے زړه پرې مشغولیږی
ستا د تورو زلفی زنځيرونو سره لاړلو

سو به دې مهار دعشق نیولے وی خاطره
ژوند درځنې هسې د وختونو سره لاړلو

باد شومه د عشق د ګرنګونو په سرونو
پريوتم د لري وطنونو په سرونو

دریغه چې د ستا د اننګو خوله هم زه وے
پرخې ته چې ګورم د ګلونو په سرونو

سترګی به زما شی آخر غرقې په ژړا کښي
ګرزی چی کشتئ د ګردابونو په سرونو

مات په ما نظر کړه چې سپېر سترګی حق حیران شی
دود مې کړه د لوړو محلونو په سرونو

هسې هم ايرې يمه د باد سره الوزم
سکور مې څله نيسی د زخمونو په سرونو

ځان به خاورې نه کړم غم دی ياره که څو ډېر شې
خاورې دې پرتې وی د تیغونو په سرونو

ښکلی به سر ټيټ کړی یاره ستا په تصور کښې
ډير خاطره ستا د غزلونو په سرونو

باد شومه د عشق د ګرنګونو په سرونو
پريوتم د لري وطنونو په سرونو

دریغه چې د ستا د اننګو خوله هم زه وے
پرخې ته چې ګورم د ګلونو په سرونو

سترګی به زما شی آخر غرقې په ژړا کښي
ګرزی چی کشتئ د ګردابونو په سرونو

مات په ما نظر کړه چې سپېر سترګی حق حیران شی
دود مې کړه د لوړو محلونو په سرونو

هسې هم ايرې يمه د باد سره الوزم
سکور مې څله نيسی د زخمونو په سرونو

ځان به خاورې نه کړم غم دی ياره که څو ډېر شې
خاورې دې پرتې وی د تیغونو په سرونو

ښکلی به سر ټيټ کړی یاره ستا په تصور کښې
ډير خاطره ستا د غزلونو په سرونو

څو به سره پټ دواړه په زړه ذره ذره یو
که دا دې خوښه نه ده چې هر چا ته دې ښکاره يو

يو دغه بېلتون دے چې عزت مو په کښې ډېر دے
څو به په کښې وايو چې مدام دې درسره یو

ته زما په سوی ، شمعې زه ستا په انتظار کښې
هر کله چی وی نو مړه به دواړه په یو شپه یو

زه به کله واوړیم که دنیا په بله واوړی
ګرزي دې نور خلق موننږ په خپله تماشه يو

پوخ به می سوګند شی په کږو وریځو د یار
اوس به دواړه سه رقیبه تورې په اوږه یو

راشه مروره چې مې شک له خاطر وځي
وایو به رښتیا چی دا په سه سره خفه یو

ځکه مې نن په سوزيدو تېر کړو
حې مې پرون په مسیدو تیر کړو

زما خو ستا منزل مقصد دے اشنا
زړه مې له ټولو مرحلو تير کړو

دلسوزی مه ګڼه تپوس همدمه
زړګي مې عمر په لمبو تير کړو

زما دا تیر ژوندون زما خو نه وو
ټول مې د ستا په تلو راتلو تېر کړو

ډار بیا د چا له تورو زلفو نه کړم
يوځلې مرګ راباندې دو تېر کړو

لکه د شمعي بيګا ستا په طمع
توڅل انتظار مې په سيكو تېر کړو

زه چې سپرلی ته ورخبر نه يمه
ما د دیدن په رنګینو تير کړو

ژونده د عشق لوړې ژورې څه دی
سر مې له واړو ګړنګونو تیر کړو

اشنا د ستا د ښکلی مخ په خاطر
ما خپل خاطر په سرو لمبو تېر کړو

ښه شوله ډېره چې انکار دې وکړو
زما د واړه عمر کار دې وکړو

خلق چې نښه ولی څکوری ورته
تا چې مخ پټ کړلو ګذار دې وکړو

د زړه زخمونه مي بيا هله شماره
که د دې خپلې خندا شمار دې وکړه

زه لا سه نه وایم چی داغ می په زړه
ته لا خفه يې چې دیدار دې وکړو

خاطره زه له تانه چا وړې یم
وار به دې راشی که لږ وار دې وکړو

خبر نه ووم دې ثواب او دې عذاب ته
خو تصویر ووم ستا په ورځو کښې محراب ته

ما وې تل به خوشحالی وی ستا په عشق کښې
اوس مې نه پرېږدی غمونه اشنا خواب ته

ستا د سرو شونډو آرمان خو هله راشی
کله کله چې نظر وكړم ګلاب ته

يو ذره يې لرې نه کړلو د مخ نه
فكر يوړم د اشنا د مخ نقاب ته

نور يادونه مې په یاد کښې رانه هېر شول
یو دوه نه رازی چی کښېنمه حساب ته

وایی زړه به زما هم داسی تک تور وی
چی خاطر وکم نظر سوی کباب ته

زه یمه حیران د دنیا سترګو ته
ګورہ کتے نہ شی د چا سترګو ته

ستا د ښکلو سترګو بلا واخلمه
مخ دې کړمه سترګو بلا سترګوته

راشه اهو چشمه لیونے شومه
سترګي مي صحرا دی د ستا سترګو ته

ستا حې خندنو سترګو ته ګورمه
را می شی له واره ژرړا سترګو ته

دا خو دې په خپله اشنا کړی دی
سه له مې زورل کړې اشنا سترګو ته

ستا خندا برېښنا وه د فلک غوندې
بیا رانغله هغه رڼا سترګو ته

تا جوړ ارادې د راتلو کړې دی
ښکاری مې رنګینه فضا سترګو ته

نن خو می خاطره ستا خاطر وکړو
بیا به نه را ګورې سبا سترګو ته

ته چی رقیب ته اشارې کړې دا د مل نخښه ده
ته چې دا غلې غلې ګورې دا د غل نښه ده

كله يقين کړمه په دا چې مرور يې له ما
ماته معلومه ستا په سترګو کښې د چل نخښه ده

ته چې تپوس رانه مدام کوې چې څه لټوي؟
زه چې دا لاس په سينه ږدم دا مې اول نښه ده

خاطره تا چی بیګا خوب کښی دے هجران لیدلے
يقين مې دا دے آخری ستا د اجل نخښه ده

خواګه تراخه شو د خوګو هسې نامه پاتې ده
د بدو شپې دی او د ښو هسي نامه پاتې ده

ته رانه هېر يې خدایه هرڅه په دولت کومه
د دعاګانو د ښېرو هسې نامه پاتې ده

په ډيره مينه کښې چې زه او ته پرې نه پوهېدو
د هغو ورځو او د شپو هسې نامه پاتې ده

په سترګو ژاړو او په زړه کښې سره خاندو اشنا
مه کړه کيلې ده ژړېدو هسې نامه پاتې ده

چې په پلو کښې به يې په زړونو باندې اور لګوو
د ستا د هغو اننګو هسی نامه پاتې د ده

سبا به وائي چې د خدای په خاطر راشه لګه
په ما خاطر کښې د ژوندون هسې نامه پاتې ده

بیګا ستا په انتظار مې هسې ستړي ټوله شپه کړه
خندل راپورې ستورو چې سپوږمۍ را ته ګيله کړه

ورته سر په زنګانه وم د وصال ټکی ته غلے
ما به کله کله ښه کړه چې بېلتون راته قصه کړه

شو په منډه نظر ستړے چی هر ستوری به جلب کړو
چی د ستا په لور به تللو هغه ستوری به مزه کره

ورسره به یې زړه وچوی که شپه وچوی د خاطر نه
په ژړا ژړا اوده شو خو وعده يې ستا پوره کړه

لګ د نقاب لرې کېدل زده کړه
زما په لوری سم کتل زده کړه

په جار خندا به رقیبان پوهه شی
پټ په لېمو کښې مسېدل زده کړه

اے زړه چې سم د وارې ونه چوې
لکه تڼاکه تړکېدل زده کړه

ته ما خاطر ته نه نصیحت مه كوه
ناصحه مانه پوهیدل زده کړه

ما په شوګير تا په خوبو تيره کړه
شپه مې سپوږمۍ ته په ګیلو تېره کړه

بیګا را نغلې شمع رويه اشنا
ما ټوله شپه په وردو تېره کړه

مینه د ستا زما نور زړه سوزوی
هسې لمبه دې په ایرو تېره کړه

دا ما خاطر ستا له خاطره اشنا
د هجر شپه مې په سلګو تېره کړه

رقیبه په خير راغلې د اشنا خبرې کړه
پرېږده نورې نوې بس هم دا خبرې کړه

څو به ډکې سترګې زه د اوښکو ګرزم
ګلفامه راشه راشه دغه بیا خبري کړه

نورې دا غمژني د جفا خبرې پرېږده
کله کله يادې د وفا خبرې کړه

سود مي كله كيږی د ساقی په پیمانو
د ټولې مېخانې او د مینا خبرې کړه

نم مې شو د سترګو سپين د اوښکو په سېلاب کښي
بس زرشه راته وايه د خندا خبرې کړه

په خود نه یم تپوس را ځنې مه کوه د دهر
اشنا ما لېونی ته د صحرا خبرې کړه

خاطره چې ونه کړې د بل چا د غم سودا
د یار د تورو زلفو د سودا خبرې کړه

یا د شرابو نه نشې وباسه
يا خو توبې زما له خولې اوباسه

يا مې د زړه رازونه مه لټوه
يا دې صحرا ته قافلي وباسه

څه لنډه تنګه دنیاګئ شوه ربه
زر مې د ژوند له ورځې شپې وباسه

د آشنا یاده نور مې مه تنګوه
له دې سرائ نه قافلې وباسه

اور د خاطر د زړه په خونه شو بل
سترګې د سترګو نه يې مړي وباسه

د سحر باده دا ارمان يوسه
یوسه په لوری د جانان یوسه

راشه ارمانه دا آرمان دې لرم
كه ځي خو ما سره د ځان يوسه

چې دې د حسن چمن تږے نه شی
راشه د اوښکو مې باران يوسه

ته چی مسکے شوې زما زړه ته ښکليه
دا د غمونو ډک جهان یوسه

خوبه زر راشه د اشنا سره
دومره خو راشه دا چشمان يوسه

لب د خاطر کړه شمع رویه خاطر
بهار دې راوله خزان يوسه

لكه كلي له مسېدو ډکه شه
بانړه رانېغ که له اغزو ډکه شه

چی ستا خورو زلفو ته نیغه نه شوه
زما سنګل له زولنو ډکه شه

که یې هر څو درسره ضد نيولے
خو زما مینی له پښتو ډکه شه

چی مې ژوندون له رنګینو نه ډک شی
بیا په غصه کښې له نشو ډکه شه

بس پښیمانی له زړه نه وباسه نن
وېرېږه مه له اشارو ډکه شه

چی تا مې هم ګرېوان ته څيرې ووې
هم ستا کوڅه يې له ټوټو ډکه شه

ښه دې زړه تش کړه چې بيا بيا نه وائي
فضا زما له اسويلو ډکه شه

بد خواه چی لاس په سینه کېږدی درته
د خيبر څانګې له ازغو ډکه شه

خاطره یار دې په خېبر کښې اوسی
ټوله دره له سپېلنو ډکه شه

ستا له سپينه مخه زار زما زړګے شه
هم دا ستا نه سپیلنے او ھم لوګے شه

ستا په ژبه باندې هره ژبه خوند کا
اے اشنا یا افريدے یا پیښورے شه

زه او ته د چا ژړا او خندا سه کړو
زما اوښکې دې باران ته پسرلے شه

اوس د ګل ځنې ته لرې شه رقيبه
یا پخپله باندې ګل شه يا ازغے شه

زه خاطر دې نور خاطر کولے نشم
اے رقیبه که پوهېږې نو سړے شه

د هجران په شپه ډیوه په لاس کښې راغله
خدای خبر چې چرته تله په لاس کښې راغله

رقیبان خو دې اوس ټول راله راتېر شی
چی یار راغی نو وسله په لاس کښې راغله

چې مې صبر اميد دواړه پسې خور کړل
چې له ځانه خبرېده په لاس کښې راغله

چی د سترګو د سرو شونډو او د زلفو
تصور يې يو څېره په لاس کښې راغله

چې په تلو کښې شوه مسکۍ نو بیا به راشی
اے خاطره بس راځه په لاس کښې راغله

ترخو ته مې زړه کيږى كله كله
په خوږو سړے مړ کیږی کله کله

د درد مندو نظر هغو له په کار دے
چې د‌ لاسه دې ښه کیږی کله کله

چې اشنا د چا نه ورک شی موندے نشی
پسې ځان هسې ورکیږی کله کله

ښکاری يار مرور نه دے اے خاطره
په لېمو کښې چې اوسیږی کله کله

ستا د خکلی مخ شمع چي مړه شوله
جوره په محفل کښې توره شپه شوله

راشه لږه واوره د الفت قیصه
بس دے نوره زړه کښې مې زړه شوله

ډېرې وعدې ښې دی لږې لنډې وي
اوس دې هر يو کال راته وعده شوله

تا چې د خاطر خاطر ونه کړلو
ښه شوه ډېره ښه شوه اشنا ښه شوله

بیا به سره ګورو اوس ځوانی ده درومه درومه
څوک کړی دومره غم خو دیوانی ده درومه درومه

اوس ته ايله راغلي چي بس وخت د ځنکدن شو
بيا راته ګراېږي آساني ده درومه درومه

وې يې چې بازار مې د ښائست دے ګرم شوے
هر شے پکښې ختلے دے ګرانی ده درومه درومه

زه او ته خاطره نور په څه سره خواګه یو
مینه خوهم دا پښېمانی ده درومه درومه

شکر چی زه هم ستا ده ښیرې شومه
اوس دې چې ځه ښکليه د کوڅې شومه

ځه به په ځان څه وکړم چې راشې ته
واړه دې په طمعه کښې ذرې شومه

دومره ور نزدې يم که څو لرې یم
لری به شم نور که ور نزدې شومه

نن خو دې خاطره چې سبا نه وے
پوه دې زه د مکر په وعدې شومه

کله چې په فکر کښې د ستا شمه
لاړ شمه له ځانه خو بيا راشمه

ته که لري ضد ځه خو پښتو لرم
اوس در سره څرنګه پخلا شمه

خیال او تصور ته به سلام وکړم
ځه که د خپل زړه په تماشا شمه

تاو مې شی د زړه نه ستا د مخ لمبې
ګډ چی ستا د زلفو په سودا شمه

نورې دې د مينې لارې سمې کړه
خدائے خبر چې کوم پلو خطا شمه

عشقه داسی ځائے لره دې راوستم
اوس به نه د ستا نه د دنیا شمه

نن دې د پرون وه ده د راتلو وعده
نن څنګه په طمع د سبا شمه

ډېر یې غريو نيولى را كتلى دى
لږه به خاطر ته په خندا شمه

دلاری خاوره شوم ده پښو ځنې وتلے يمه
اشنا په تا پسې له تلو ځنې وتلے يمه

د آشنا مخه نور می سوے ژړولے نه شې
زه خود اور او د اوبو ځنې وتلے يمه

په ښه ښیره به دې ځه لږ ډېر نازیدمه اشنا
زړه مې اوس پوه دی د ښېرو ځني وتلے يمه

تا خو به نور را ته خندلی وې چې دا څه وشو
که په ژړا دې د کوڅو ځنې وتلے يمه

دغه داغونه مې دی بس دومره خاطر مې وشو
نور د کرلو د ګلو ځنې وتلے يمه

توبه څنګه تېریږي په هوښيار باندې وختونه
ناپوهو هسې تېر کړل په قرار باندې وختونه

هچرې هم سخیان خو د سبا غمونه نه کا
له شومانو نه تېریږی په خروار باندې وختونه

دا تېر وختونه پرېږده له انکار سره چې تېر شو
ته راشه نور دې سم کړه په اقرار باندې وختونه

نه دے هسی ګرم چی څوک په غم کښې دروند ښکاریږی
په هر چا باندې تېر شی په خپل وار باندې وختونه

ګوره د هغو په زړو کښې نوره سودا نه وی
تیرچی شی د ښکلو په بازار باندې وختونه

لکه باد هسې تيرېږي وخت په روغ او په بیمار
ودرېګي نه ودرېګي په بیمار باندې وختونه

د مخ دې تصور کړم ځکه مخ مې داسې تور دے
خبر نه يې ، کړل تېر مې په انګار باندې وختونه

ما څنګه به لټون کړے د دنیا له غم نه خلاص يم
خاطر ما ښنکلی تېر كړل په خپل یار باندې وختونه

ما په مثال لکه پتنګ وګڼه
ته دې د شمعي غوندې رنګ وګڼه

که می کوثر شولو نصیب
بيا مې شهید دعشق په ننګ وګڼه

زمکه بستر وی لېونو ته مدام
زړګيه ته يې هم پالنګ وګڼه

لکه چې څومره ستا غمونه دی ډېر
پراته مې ټول په زړګي زنګ وګڼه

خاطر کچکول د ګدا واخستلو
اشنا دیدن په ځان قلنګ وګڼه

د ستا د خولې چې فېصله ماته شوه
نوره د زړۀ مې حوصله ماته شوه

شونډې دې هسې رپېدلې نه وې
په زړه دې بله څه راتله ماته شوه

نور مې ساقی څه جرم نہ دے کړے
تشه له لاسه مې پياله ماته شوه

که په عوض کښې يې هر څه غواړې ته
دا می په برخه رسیده ماته شوه

لاس مې بې واکه چې جامونو ته ځي
ماښام نه دے چې روژه ماته شوه

خاطره پرېده د دروغو توبې
نوره زما او ستا ناغه ماته شوه

نور زهر په خوګو كښې د افسون مه راکوه
دا بس دے اشنا نور دا زړه چاودون مه راکوه

ته تل کړه ستمونه خوپه خپله اے اشنا
سزا د رقیبانو په لمسون مه راکوه

چې څو وکړې وعدې نو هــومـره لاشې بې وعدې
دا دې وی در پاتې خو زبون مه راکوه

که ځه چرې پۀ خود وی نو په تا شیدا کېدم
په سترګو ماله دار بیا د جنون مه راکوه

هر څوکه زه خاطره د اشنا اجل ته مخ شوم
د کور مبارکی خوپه ژوندون مه راکوه

ته خو وايه زه به څه کړم زړګيه ليونه
څه به کړم او سه به نه کړم اے زړګيه لېونيه

تا خو وې آبادی پريده ، ما خو پرېښوه دلته څه دی
په صحرا کی ګرځیده کړم اے زړګيه لېونيه

چې اشنا کړی سترګې پورته باڼه ستا په لور رادرومې
زه يې کوم طرف کاږه کړم اے زړګيه لېونيه

زه خاطر درته حیران يم چې په سه باندې راويښ شوې
چې په څه دې اوس وده کړم اے زړګيه لېونيه

ځیګر مي شو کباب په لېمو اور ولګیده
په ما دے یک تنها که په هر لور اولګېده

چې لرې در نزدې شوم د وصال په تمنا
ستا د ګنګروګانو په ما شور ولګېده

ځيګر مې تش ګوګل دے راشه وکړه تماشه
د سوو فریادونو ټنګ ټکور ولګېده

زړګيه اميد لنډ کړه پس له دې نور له وصاله
بېلتون دې ځوانی مرګ شی اوس یې زور ولګېده

سپين مخ دې را ښکاره کړه د نقابه لکه نمر
وربل دې پرې د ورېځو غوندې خور ولګېده

خاطره خداې خبر که بیا دیدن و کړې د ياره
چی بیا د غمازانو داسې زور و لګېده

اشنا وې دا لوګی دی د خاطر د اسويلو
رقيب وې مازیګر شو په تن اور ولګېده

لوئے دریاب د مینې نه شی په واړه زړه
شومه ياره بیا دا ستا غوندې په نه زړه

چي په خله کوی یوه او په زړه بله
د هغه سره به مينه کړې په څۀ زړه

سوی رنګ ته مې لږ وګوره دلبره
ما نيولے ستا د حسن په لمبه زړه

بېګا ستا په انتظار کښې شمع رويه
د هر ستوري سره پورته مې خاته زړه

بيا يې خوب واړه ټوپونه او هېبت شي
د هجران چغې چې وشی په وده زړه

يوغم نه دے چې يې وکړې اے خاطره
ډېر غمونه دی کوه یې په ساړه زړه

داسې بله شپه به په نصیب سره راځی
په عمر کښې راځی خو د رقیب سره راځي

خوشحاله وی په غم کښی هم بيداره شاه مدام
رادرومی خوشحالۍ دې د حبيب سره راځی

څو چې په تندی یې د ازل لیکلی نه وی
دومره زحمتونه د غریب سره راځی

خندیږی او ګډيږی سره ګلونه د سبا
نغمی چی د بهار د عندلیب سره راځی

نور خلق که رغیږی په دارو د طبیبانو
خاطر ته مرضونه د طبیب سره راځي

عکس د ستا زما د سترګو له زنبار نه وځی
د زړه له کوره مي بېلتون په يو ګذار سره وځى

دا ستا کوڅې له زه د روغ ځان په خیال نه درځمه
چې تاو را تاو نشی د ستنې سوم نه تار نه وځی

اے شمع رویه راشه نور دغه ضدونه پرېږده
چې مئين دې هره شپه د انتظار نه وځى

د ستا د عشق په سمندر کښې مې ژوندن جوړ دے
چې په رښتیا خو سمندر وی د انګار نه وځی

شېبې د اوښکود خاطر پسې ايله زياتې شوې
ښکاری د ستا د ځوانۍ اوږد شو بهار نه وځي

چی کتے درته له ډېره هجره نه شم
دا ستا سترګې مې کوڅې د زړه وځي

خداي دي هغه وخت رانولي صنمه
چې مې ستا د دیدن شپې د زړه نه وځی

که د سترګو نه مې وځی د ستا سترګې
ومې وېل که مې جرګې د زړه نه وځی

موده پس سره يو ځای شو په محفل کې
ستا باڼه مې نن نېزې د زړه نه وځی

جمع زړه لره اشنا چی زه د ستا یم
چرته زلفې مې خورې د زړه نه وځى

د مخ لرې کړه پلو زه دې لوګے یم
چې مې ستا د مخ لمبې د زړه نه وځی

تر هغې به دې رقیبه زړګے وچوی
چې خاطر د معشوقې د زړه نه وځی

زړګيه تا وې چې دردونه څه دی
دا په ګوګل کښې دې تړکونه څه دی

زړه په بڼو می وله څوک يې ويني
وهه وهه دا سترګکونه څه دی

بس خو که مخ دے نو ګلفامه دے ستا
دا د خورشید قمر مخونه څه دی

نه ده آسانه اشیانه مې د زړه
لا د ستم دې تندرونه څه دی

د ستا منزل دې دومره نور لرې شي
ګوډو ړندو ته تیندکونه څه دی

که مې ذرې کا نور نو لا به ښه شی
ستا فضا لا وسعتونه څه دی

چی مرور وی يو ساعت یې ګوره
چې وی پخلا نو بيا كلونه څه دى

چی مرور یې پټیدے خو نه شي
ماته په غلا غلا دیدنونه څه دی

دا په خاطر ګلفامه ستا د شونډو
وی په خاطر دې پرهرونه څه دی

چی پښیمان نه شې په بيا کښې څه دی
پېږده راوګوره په دا کې څه دی

زما په اوښکو کښې خندا د پاره
ياره د ستا په دې خندا کښې څه

شمعې د نن شپې نه سبا جوړوه
سبا به مړه وې په سبا کښې څه دی

زړۀ مې يې ستړے په ټوپونو کړلو
ګله دا ستا په دې ګډا کښي څه دی

خاطره ته چې ماته نه شي کتے
لږه مې پوه کړه چې په ما کښې څه دی

ګله د ستا د خندیدو شپې دی
زما د اوښکو د شېبو شپې دی

په دا لنډ تنګ وخت کښې مې حال و پوښته
دا می د ژوند د تېرېدو شپې دی

په تا اختر اوس د ځوانۍ راغلے
دا ټولې شپې د پسرلو شپې دی

سپوږمۍ ته به راخیژې کله
اوس می د ژوند د محفلو شپې دی

دا زه خاطر درنه تپوس کوومه
د بېلتانه دې نورې سو شپې دی

خاطر د وينو غړغړې وكړلې
دا يې د ژوند د ختمېدو شپې دی

دستا په غم کښې خوشحالۍ پټې دی
په دې زندان کې آذادئ پټې دي

زړه که ته ځي ځه ليونے خو نه يم
د مخ سره زلفې رسئ پټې دی

په خورو زلفو کې راګوري په چل
په دې ځنګل کښې دې هوسۍ پټې دي

په کومو سترګو به بیا بیا درځمه
په اشارو کښې دې ټګی پټې دی

خاندی چې جوړ مې شول د زړه زخمونه
ایله په وينو يې خولګئ پټې دی

څه شو په خُله چې دې رخصت راکړه
ستا په نظر کې تسلئ پټې دي

په سرو سرو ګورم تورو سترګو ته دې
چې په کښې څه بلا مستئ پټې دی

ستا له سينګاره می ځوانی شه لوګے
ډېرې په خاورو کښې ځوانۍ پټې دی

د ستا په خیال زما خاطر شو ايرې
خو د امید په کښې سپرغۍ پټې دی

زما چې دا مدام دغه دلبر ته سترګې دی
نورې نه وينمه سترګی که هر چرته سترګی دی

له هره دره ووتلې سترګي مي أشـــــــــنا
که وږې دی که تږي خو دې در ته سترګې دی

ته تل راته موسیږه په دې عمر مه شه جوړ
زما خوهم ګلفامه دې پرهر ته سترګې دي

د مينې سمندره سترګې غرقې مې کړې تا
وتلي مې له تا كله بهرته سترګې دی

په اوښکو مې کړه ستره وړه ونه مې د عشق
که ګل یی د مخ رژی خو ثمر ته سترګې دی

را وه چې خېژی ښه وه په وخت سترګه د سبا
زما خو هم ختلې دې سحر ته سترګې دی

خاطره که څوغواړی زړه له تا د یار دیدن
زه نه شم وركتلے زما نمر ته سترګې دی

نن خو ماته هسې بله دنیا ښکاری
تا چی نه وینم نو څه دنیا ېکاری

تنګ ګوګل یوه دنیا شی چې ته یاد شی
بي تا تنګه له ګوګله دنیا ښکاری

بې له مانه هسې کله صحرا ښکاری
بي له تانه هسې کله دنیا ښکاری

چې په هجرو وصال نه په کښې پوهېږم
دا ستا ده که مې خپله دنیا ښکاری

هيڅ خاطر دې خزان ونه کړو خاطره
سنګه خړه او بې ګله دنیا ښکاری

زړه مې که هر څو رانه هر څه غواړی
هيڅ نه دے خبر چی هرڅه زړه غواړی

اے ماشومه زړه ته راته ښه وائې
هغه رانه غواړی چی ما نه غواړی

تل به بې پروا وی ګړنګونو نه
څوک چی خپل منزل ته رسیده غواړی

زړه او د نظر ځنې دې خلاص کړمه
نور دې لا ښنائست راځنې څه غواړی

هر سړے د ستا د دیدن وړ نه دے
دا خو هم زړه غواړی هم لېمه غواړی

خير دے که زهیر شوم ځان ته ګران شومه
بد هم په کښې وی چې څوک یی ښه غواړی

خلق پرې تېر شوی له سرونو نه
خله ورنه خاطر په تشه خله غواړی

زما زړه او د ستا سترګې سره پېږی
نور به بد کا چي په دې منځ کې ځائېږي

که خير نه راکوي خير دے خيری مه کوه
مئين زړۀ مې ستا له مينې نه صبريږي

که دې غم په ما انبار وی پروا نشته
د ګلونو لاندي څانګه نه ماتېږی

چې مې ورټې اشنا ولي خـــفه شـــوې
زړه مې ښه شی په ګوګل کښې نه ځائيږی

زه خاطر داسې هیبت ستا د را تلو كړم
لکه پاڼه چې په ونه کښې رپیږی

ما وې نن به مې زړه وچوی خو دردونه دی تېرېږی
پریږده څه کړې تپوسونه خو وختونه دی تېرېږی

جوړې تا اراده کړې د راتلو زما په لوری
نن مې سترګو ته د وړاندې مشالونه دی تېریږی
جانانه زه يې زغملی شم که وی د ستا د لاسه
هر څو که ستونه طوفانونه دی تېریږی

ستا د حسن په بهار كښې یاره نورې رنګینی شته
دا ده دهر په خاطر باندې غمونه دې تېریږی

څه چی پری په ما زما د یار سره جوړېږي
خير دے زما زړه د انتظار سره جوړېږي

کله په یو رنګ شی بیا سل ځل په بل انداز
سل ځلي ديدن د خپل خپل وار سره جوړیږی

ټګوره واړه څنګه په سترګو کې اقرار کا
بس خو د يار شونډې د انکار سره جوړیږی

څه په خاطر کیږی نن د ښکليو په صفت
هغه وخت راغلے دے چی دار سره جوریږی

د وخت د ګذارو نو مې داغونه نه جوړیږی
زما سره سپرلیه ستا ګلونه نه جوړیږی

يوځلې يې وران کړے ستا تصویر راله اشنا
هم هغسې زما هغه فکرونه نه جوړیږی

راضی شه د يار غمه د دنيا دغم ســــــــره
یو کور مې دے د زړه په کښې برجونه نه جوړیږی

اے زړه ته راته وایی چی یار راشی څه به کړو
له خوبه ځنې وړاندې تعبیرونه نه جوړیږی

زه خو يې اشنا لا د پخوانه ليونے وم
د عمر لېونو ته زنځيرونه نه جوړیږی

زه تا ته په قدم کښې او ته ماته وې ولاړه
زما او ستا په منځ کښې پېغورونه نه جوړیږی

خاطره یو ورځ نه ده نن زړه جوړ او سبا وران
چې ډېر کوی غمونه هغه زړونه نه جوړیږی

نور به ایله څه د لېونو نه پاتې کېږي
ګوره یې یو ګرد چې يې د پښو نه پاتې کیږی

زړه مې چې اشنا د ستا د تلو نه پاتې کیږی
خود به راته غم د خوشحالو نه پاتی کیږی

پېنې مې د زړه د لمن ورژېدې لاړې
غم دې په کښې ډېر شو د نيوو نه پاتې کیږی

نه بلیده هسی اور د مخ دې دا مې زړه وه
ګوره چی به سکور د سرو لمبو نه پاتې کیږی

تا چې په کږو وږو د عشق بوتلم زړګيه
څنګه سمې لارې د ړندو نه پاتې کیږی

وی به می ګواه سبا دا سپین سپین دیوالونه
دغه تور لوګی چی د ډیو نه پاتې کیږی

یا د می دونیا له یاده مخکې مخکې درومي
سنګه به د ستا د یادیدو نه پاتې کیږی باده د بېلتون چی می په لوری بیا را نه شی

سترګی مې د يار د تماشو نه پاتی کیږی زړه له مې دارو دی او کجل مې د بصر دی
خاورې ئې خاطره چی د پښو نه پاتی کیږی

بیا راغلله شپه ځلنده ستورے بیا رانغے
بیا به مې خاطر نن د خوبو نه پاتې کیږی

سترګې دې کړه برندې چې وختونه وار خطا شی
ځلفي کړه پرېشانه چی ګردونه وارخطا شی

څو به کړې وعدې راته د نن او د سبا
ډېری شپې وعدې کړه چې خوبونه وار خطا شی

ځه درته له ډاره په محفل کښې کتے نه شم
سترګې چې راواړوې نو زړونه وارخطا شي

عقله چې يې ووينمه زلفې تار په تار
بس خو يو ګرېوان ته مې لاسونه وارخطا شي

دومرہ اے زړګیه ! ځان ته مه ښكلوه ښکلي
و به چوې له واره که دردونه وارخطا شی

غله سره د مینې په محفل کښې چې يو ځاې شی
زړونه وارخطا شی ، چی رنګونه وار خطاشی

مل ئې کړه د زړه مې که په خله نه بیانیږی
داسې ادا وکړه چی دادونه وارخطا شی

ځکه زه خاطر دې دومره وصف کړم اشنا
پرېږده چې د خلقو درته زړونه وار خطا شی

یه ارمان د نادانئۍ شی چی هوښیار شی
خوشحالی او خوب یې ورک شی غم یې کارشی

تخت و تاج او بادشاهی یې په کار نه وی
په ارمان د روغ صورت شی چی بیمار شی

په توبه باندی ډیر بد ښکاری چی زوړ شی
ښکاری ښه چې په ځوانۍ کښې توبه ګار شی

لېوني په کاڼو لګی ورته خـــــانــدی
د هوښيارو حُنكدن په يو ګذار شی

خپله غمه د یار غم مې لږ مېلمه دے
تا به وكړمه وار وکړه که دې وار شی

ته دې خپلې سترګې وګوره چې څه کا
د خاطر نه زړګے به څرنګه قرار شی

د دې دنيا نه چې ګلان ورک شی
غږ د بلبل به په بوستان ورک شی

دا ته چې ژاړې ستا ژړا هېڅ نه ده
لکه دریاب کښې چې باران ورک شی

هومره می سود په لېونتوب نه کیږی
چې په منګل کښې مې ګریوان ورک شی

څو به لټومه ستا ورک شوی پلونه
چي د خاطر په کښي چشمان ورک شی

چی یی روژ دے د ليمو په پيمانو شی
سود يې کله بیا د لب په بهانو شی

څو چې خدای راکړے نه وی نو به ژاړم
د خیبر فصلونه تل په بارانو شی

که د ستا په نوم بد نام یم پروا نشته
ليونى غږونه تل په لېونو شی

زه د ستا لېونو سترګو نه ډار نه کړم
که خویونه دې د سترګو لېونو شی

هغه شپه چې مې د ستا زلفې په لاس وې
دغه شپه د سپېلنئ د وړاندخو شي

چې د زړه کور ته دې راشي پروا مه کړه
اے خاطره خاطر تل د مېلمنو شی

ستا چی خورې زلفې کـونڅئ راتاو شي
زما د زړه ځنې رسئ راتاو شی

په خړه پړه لوپټه کښې تاو شی
لکه ویرانه بړبوکئ راتاو شی

نه به مې بيا کړی ليونے د غرونو
نه به دا ستا سترګی هوسئ راتاو شی

په زړ بوډئ خو به وانه وړم له تا
نه به خاطر ستا له ځوانئ راتاو شی

وړاندې به مې دا وې چې کاته به شی
اوس چی په ژوند پوه شوم وایم څه به شی

وایم ستا بڼو ته د زخمی زړه نه
بس دے که وی داسی نو ساړه به شی

نه ومه له داسې جدایی خبر
ما وې په ساعت کې تله راتله به شی

و یې کړو تپوس چی راځه څه غواړي
ما وې چې که راشې نو خواږه به شی

ستا د حسن شمع او دا شوق زما
نه يې پرېږدی دواړه سره مړه به شی

هر وخت چی ژړا کړی خندا نشته دے
زړه خو د خاطر اوبه اوبه به شی

خزان لاړ شی بهار راشی ګلان خوشحاله شی
بلبل يې د چمن وی بوراګان خوشحاله شي

نن خو مه را ګوره مخ دې بل خوا واړوه
پرېږده چی ناپوهه رقیبان خوشحاله شی

شمع چی بلیږی د محفل دپاره خاندی
زړه ه کښې داسې وایی چی عاشقان خوشحاله شي

راکه جفاګانی ستمونه که غمونه وی
زړګے د خاطر وچود خو چی خان خوشحاله شی

راشه په کوڅو کښې د جرګو خبرې نه شی
چرته چې په مونږ کښې د پردو خبری نشی

ډېرو شپو له راشه چې له یو بل نه خبر شو
یاره په یو شپه د ټولو شپو خبرې نه شی

وايمه له ځان سره چې دا به ورته وايمه
را چی شی آشنا په حوصلو خبرې نه شی

ځه او ته چې ووينو له ورايه سره پوې شو
چا وې چې په سترګو کښې د زړو خبرې نه شی

ياره ستا د هجر اوږدو شپو شوګیره کړے یم
ګوره چې مې اوس په اسويلو خبرې نه شي

خدای خبر خاطره زه بیا چرته ته بیا چرته
پرېږده اوس په تلو کښي د راتلو خبرې نه شی

دا ستا په سترګو کښی به څه پاتې شی
رقيبه يار كه مې په خله پاتې شي

ستړے مزدور سحر وختی پاسېږی
په شوګيرو مئين ووده پاتی شی

يو ځلې نېغ په دې لار تېر شه آشنا
چې دې کاږه واږه كاته پاتې شي

افسوس چې ستا په خيال کښې څه ښكارمه
دغه ارمان به مې په زړه پاتې شی

وستایه ډېر د یار تراخه خاطره
چی په کتاب کښې دې خواګه پاتې شی

زړه په دې نه دے چي ناولے مخ دے
چی کوم يې خوښ شي هغه خکلے مخ دے

مخونه ډېر دی خو دا مخ مې خوښ دے
والله په ټولو کښې وتلے مخ دے

پریږده چي اوښکې مې بهیږی په مخ
دا بې ګناه جانان رټلے مخ دے

سه و شو تا که ديدن بند کړو په ما
خاطر په زړه کښې ستا ساتلے مخ دے

څوم چې ستا د ګرانې مينې طلبګار دے
هغه كله له غمونو نه وزګار دے

ستا سینګار زما په سترګو کې غړېږی
چې په کوم لورې زه ګورمه بهار دے

د منصور خو هسې نوم دے په دنیا کی
که یقین دې شی نو هر عاشق په دار دے

خندوی ، تغیروی چی می ستا مینه
بس هم دغه مږ خزان اوهم بهار دے

دا رقیب دې څه په مخکي مخکښی کیږی
بس د ستا را باندې هر منت ګزار دے

که دې يار له سترګو ووتو خاطره
خپل غزل مخې ته ونیسه دا یار دے

خوږ خو يو د مينې په ترخو کښې انتظار دے
ښکلې تماشه په تماشو کښې انتظار دے

ستا لنډو وعدو چي په ما څومره اوږدې کړی دی
ښه دے چی د ژوند په ورځو شپو کښې انتظار دے

مه کړه ضبطه مه چی راله او ښکی وچی نه کړی
وریږی دې د چا په دې شېبو کې انتظار دے

تا چې د وفا پلو په ما باندې ونه نیوه
ماته څه دهجر په غرمو کښې انتظار دے

لاړي د اميد د زړګی شنې پاڼې مې وچې شوې
بیا درته سپرلیه په راتلو کښی انتظار دے

ما وې چې که نن نه وی سبا له به دې خوښه شی
ډیر می درته کړے په اسرو کې انتظار دے

کله به شي ستا د حسن شمع راته بله
ګران راته د زلفو په تیارو کې انتظار دے

ښه ده چې خاطر دې دومره مخ ته لا کتلی وو
ښکلیه ستا دیدن په سرو لمبو کښې انتظار دے

خدایه څومره بيوفا زما دلبر دے
چي له غمه يي ځه مرم په ده اختر دے

د هجران د لاسه شب و روز ژړيژم
ځکه داسې مې پۀ اوښکو ګریوان تر دے

يا خو زه ورته نظر کولے نه شم
یا خو دے ډير په ليمو کې زورور دے

اوس مې سود په بل بشر د زړګی نه شی
چي لیدلے مې د يار ښکلے بشر دے

تور باڼه د یار د غشی په مثال دی
چي ويشتلئ یې زما د زړګی سر دے

درېغه زه خاطر خو پوه په خپل قصور دے
چې په څه باندې زما نه مرور دے

ما وې ځان راته اشنا د ستا په څیر دے
دې وې وروستی به ته پوه شي څه وائی خېر دے

دې وې زړه كه څيرې ستا زما په زلفو
ما وې ستا هر يو کلیپ ورته کاوشېر دے

دې وې زه یمه هوسی په میرو روڼه
ما وي زړه زما د لوړو غرونو شير دے

دي ويل بيا ته مخ ښکاره کړه که پښتون یې
ما ويل هر پختون پخوا له شره تیر دے

ما وي زه خاطردې هر وخت يم په طمع
دې وې راشه دلته کښېنه غم مې ډېر دے

شاید چی حسن د اشنا می د لمبو نه ډک دے
د زړه جهان می د لمبو او اسويلو نه ډک دے

خوښه مې ستا په بڼو غشو ده ويشتنه د زړه
ګنی وطن خو هسی یاره د ازغو نه ډک دے

د ستا نصیب شه خوشحالۍ د بی غمۍ خوبونه
زما د خوار غریب نصیب د شوګيرو نه ډک دے

نمر مخي مخ ته مې له ورايه نا خبر كتلى
نن راته ځکه دا جهان د پلوشو نه ډک دے

راشه ګلونه ګواهان دی په صحرا كي زما
چی ټول چمن زما د اوښکو د شېبو نه ډک دے

دا حسرتونه دا غمونه تنګ ګوګل زړګيه
له دې خوګوور ښه دے که هر څو د تیارو نه ډک دے

زړه مې يوه د لېونتوب په کښې سودا اوکړله
بازار د حسن خو له ډېرو تماشو نه ډک دے

همدمه مه رایادوه دا تېرې هېرې قصې
زما زړګے خو وختنے لا د ګيلونه ډک دے

زما خاطر یې له شکونو له فکرونو ډک کړو
د مخ کتاب دې راله راوړه د قیصونه ډک دے

تک تور سوے دا ستا سوے وربل دے
چې دې اور د ښکلی مخ ترې لاندې بل دے

چي څو زم په مخکي لا مزل زیاتیږی
اشنا ستا د دې منزل څنګه مزل دے

چی مي شک په کومه لار دے سودائی شوم
نور مې هیڅ موندلے نه دے خو ستا پل ہے

چی اشنا دې پکې اوسی اے خاطر
خیبر وګڼه حرم که څوک شډل دے

څومره ډېر مې په زړګی باندې چی غم دے
د آشنا سود به پرې نه شي وائي کم دے

زه چې هسې پرېشان او سرګردان يم
هر يو غم يې لکه زلفې پېچ و خم دے

د هجران د لاسه شب و روز ژړېږم
راشه يو وارې په سترګو مې تور تم دے

هغه خاوره می دارو ده که چا راوړه
په کوم ځاې باندې یې ایښی چی قدم دے

ټول عالم یې ډېر صفت د سخاوت کا
ګیله څه کوم چې دا خپل نصیب می کم دے

زه خو ځکه هسې شومه په خندل يې
خلقه ما او په جانان کي کوم یو ګرم دے

چې دلبر مې په ژړا پورې نن خاندی
نو وچ شوے می د سترګو کله نم دے

حکیمانو لره مه درومه خاطره
د يار شونډې دې پرهر لره مرهم دے

ستا په انتظار کښې ماته كال څه دے
دومره لا مانده نه یم ستا خیال څه دے

سوزی هم هغه چې پرې بلیږی اور
خانده اے اشنا تاته دغال څه دے

تا که په شاله کښې پټه ولیدم
بیا به داسې وایې چې مشال څه دے

زه دې هر یو غم د زړګی داغ ګڼم
ما ته لا د ستا په جبين خال څه دے

ما خو درته ويل ډيره مي مه ګوره
وکوره خاطره اوس دې حال څه دے

چې لږ نظر مې د بصر پاتې دے
جوړې منزل ته ډېر سفر پاتې دے

شپه که اوږده ده د خورو زلفو ده څو
وار دې د سپين مخ د سحر پاتې دے

نار دې د مينې د لمبو ځنې زړه
لا مې په مينه کښې ځیګر پاتې دے

تپوس د شپې وکړه که وکړې يقين
ستا انتظار رانه سحر پاتې دے

د انتظار ډيوې چې تته نه شې
اوس خو شپه تېره شوه سحر پاتې دے

ما خو دا ستا په سر وطن ګڼلو
خبر شه اوس رانه خېبر پاتی دے

زه او انکار له تا په کمو سترګو
لا مې د تن د پاسه سر پاتې دے

زه د رېبار په خُله رخصت څنګه شم
د یار خاطره چې خبر پاتې دے

سترګو دې چل چې د خندا ذده کړے
سترګو زما چل د ژړا زده کړے

په لنډو پلونو به یې څنګه ځمه
ما خو تل تګ چې د صحرا زده کړے

نن دې ونه وې په وعده کښې راته
هره وعده کښې دې سبا زده کړے

خاطره طمع د وفا مه كړه
اشنا خو یو چل د جفا زده کړے

د ځان سېنګارولو کښې مسکۍ وې ما ليدې
زما د زړه په سولو کښې مسکۍ وې ما ليدې

پرون مې څه پرواه ستا په ګذار نه وه صنم
زما په زړه ويشتلو کښې مسکۍ وې ماليدې

شاہد چی وه در یاده حیرانتیا مې هغه وخت
آئين ته په کتلو کښې مسکۍ وې ما ليدې

خفه يمه په دا که خه ئي ستا له سيمې کړم
رقيب ته په وېلو کښې مسکۍ وې مـا لـيـدې

لبان دې لکه پاڼې اننګي دې سره ګلونه
سحر چې ته په ګلو کښې مسکئ وې ما ليدې

خبرې په غصه کښی کیږی هم د چا خاطره
اشناچې په کنځلو کښې مسکۍ وې ما ليدي

اشنا مي نن ليده تيري وعدي رايادېدې
دا وصل که هجران وه چی ګیلی رایادېدی

بس وۀ مې ستا ارمان په زړه کې نور څه وو
دا نه چې ماته نورې مـرحلې رايادېدې

منم چی فراقجن به نور سبا رایادېدی
له ما چی اشنا لاړه ماته شپې رايادېدې

که هير مي شوي نو یاد لره چې هېر دې نشم ښه
پخوا مې لا په زړه کښې اوسېدې را يادېدې

وم دومره لیونے ستا د پریشانو زلفو زه
چې چرته خو به خاوری بادیدی رايادېدې

زما د زړګی یاد شو د مخکی نظر سره
په هیڅ نه هیريدلي هم داسي را يادېدې

دا نه چی اهو چشمه اوس یې غټې ستایم ځه
د ستا خمارې سترګي لا وړې را يادېدې

بيګا چی شمع رویه هرڅه هېر وه د خاطر
د ستا د محفل ښكلي تماشي را يادېدې

زما د اميدونو ورځې شپې وغزېدې
هر څو ستا د منزل که مرحلي وغزېدې

اوس چېرته ترېنه لاړ شم ليونے چی کړمه یار
هر ځائے کښې یې د زلفو زولنئ وغزېدې

نمر مخيه اوس دې سمې لارې ماته کړې ګړنګې
نظر که ستا د مخ پرې پلوشې وغزېدې

چاهسې داسې ووې چې خاطر کړو يار پخلا
په دې د رقیبانو جنازې وغزېدې

چې ښکلې وې ، وخندېدې شونډې
خود به د سترګو خوښېدې شونډې

دا ته چې لاړې شونډو هېڅ ونه وې
بس که په تا به یاديدې شونډې

سترګو له زه که قسمونه وركړم
زړګيه ته کله پرېږدې شونډې

شول جوابونه د خاطر نه خطا
په کشمکش کښې رپېدې شونډې

پوه شومه په دې چې په کنځل کښې څنګه ښکاری
وخانده يوځل چې په خندل کښی څنګه ښکاری

ستا د تصور په یوجونګړه کښې اوسېږمه
ته خو راته وايه په محل کښې څنګه ښکارې

سومره به په باغ کښې ته په غټو وې خپل ځان ته
ګله د آشنا په سره منګل کښې څنګه ښکارې

سترګې ئې په ما کې دی چې ګورمه هر چا ته
نن راته اے شمعی په محفل کښې څنګه ښکارې

تا به په آئين کني ځان لیدلے په يو رنګ وی
راشه د خاطر په هرغزل کښې څنګه ښکارې

اے ګله چې ستا ډکې د خندا نه سترګې لاړې
نو خود مې لرې برې د ژړا نه سترګې لاړې

زړګيه پس له دې به ئې د ستا په سترګو ګورم
نظر می و اشنا چی لاړ، زما نه سترګې لاړې

هم دا دی بدرګه شوه مه کړه ډار له راهزنانو
اے ګله وروستو وړاندې مې له تانه سترګې لاړې

ما وې چې که ورګورې نو اوس بیا مخ پټوي
نو کوزې مې ګرېوان ته له حیا نه سترګې لاړې

يو بل ته په کاته شو او په زړونو زلزلې وې
محفل ته چې ته راغلې د هر چا نه سترګې لاړې

لږ راشه شمع رويه لږ مې وګوره چې څه شوم
د ستا په تماشا کښې مې له ځانه سترګې لاړې

نو سه شو كه مړې د خاطر سترګې په تا نه شوې
چې ډېرې داسې وږې له دنيا نه سترګې لاړې

که دې دا زلفې په لاس راغلې اشنا بیا به څه کړې
که زه عادت له دې بلا سره شوم بیا به څه کړې

در تہ کتے نه شم حیران یم د اشنا سینګاره
تا مې چې داسې په اشنا وکړل په ما به څه کړې

څو به ښېري او دا رټنه تل ته ماته کوي
چې يې پېرزو نه وی دعا هغه آشنا به څه کړې

چې څه يې کړل هغه يې ټول وکړل په تا خاطره
وايه چې تاله په لاس راشی په اشنا به څه کړې

ډېره خوشحالی ښه نه ده بیا رانه هېرېږي
کله کله غم راکو تل چې مې يادېږي

زه دې یم لوګے پټيدے نه شې رانه شمعی
خداېږو د رڼا نه په تیارو کښې ښه ښکارېږي

ماته د اشنا د وعدې هر يو ځاې اشنا دے
اے وږيه نظره ته په هېڅ هم نه مړیږی

ستا به د خاطر نه وی په زړه کښې څه تير شوی
دومره بې پروايې چې په مخ کښې مې تېرېږې

لکه مجنون غوندې ګرځم په بیابان درپسې
وایم په خله لیلی لیلی څيرې ګریوان درپسی

نه شوم خبر زه د وصال له خوشحالۍ نه چري
لكه وحشی کړمه غمونو د هجران درپسې

نه دې اشنا يم نه چې بيا راته آشنا ووائي
پروا مې نشته دې په تا نه کړم خفګان درپسې

چې ته بیا نه وائی پۀ ما چې ته شیدا نه يې ته
که د کمرو می ګذار نه کړو خپل ځان درپسې

په حال خبر شه چې نزدې رانشې خو له زما
چړې په لاس ګرزی خاطره رقیبان درپسی

راشه اے ماه تابان په توره شپه کښې
یم تر زلفو پریشان په توره شپه کښې

له ټکرو بې پروا یم ستا په عشق کښې
لکه بحر یمه روان په توره شپه کښې

په خندا مې ستا قسم وی شمع رويه
څو به کړمه دا ګریان په توره شپه کښې

زه خاطر د ستا د زلفو نه ډار نه کړم
ما لیدلی دی ماران په توره شپه کښې

چې د سترګو دی ښکارزنې زما سترګی
چې يې نه شی کړے پوښتنې زما سترګې

زړه کچکول کړمه د اوښکو په زنځير کښې
چی درګورم شی نمژنې زما سترګي

مرګ ژوندون دے لږ راګوره ده زړه سره
در نه غواړی جوړ بخښنې زما سترګې

دهر چا دی دیدنونه مبارک شی
وږي ستا د پېرزوينې زما سترګې

په ژړا باندې خو نه شی چې ځه ژاړم
ډکې ستا د در لمبينې زما سترګي

ستا د سترګو کړی خاطر چی نه در ګوری
هسې نه چې دی ډارنې زما سترګې

خود د هرې يوې کوڅې شوې زما سترګې
چې د ستا سترګو ته غلي شوي زما سترګې

ستا منزل ته به د زړه په سترګو رسم
په تلو تلو کښې مرحلې شوي زما سترګې

څه زوخونه پرې د ګرمو اوښکو اوړي
په ژړا د غم پخې شوې زما سترګې

چې سبا بيګا يې ستا په در کښې نیسم
خود د هرې یوې نامې شوې زما سترګې

بيا مې هغه خپلې سترګی خپلی نه کړې
چې له ځانه نه پردئ شوې زما سترګې

اوس په دم کښې د یار زر ځل دیدن غواړی
د اول نه ډېرې ښې شوې زما سترګې

زه خاطر به په ترخو زړه اوس عادت کړم
چې په تا باندې خوږې شوې زما سترګې

د ستا چی نه وینم دا تورې سترګې
په کار مې نه دی دا راپورې سترګې

زه به یې د بل سترګو ته پورته نه کړم
د ستا په پل مې دی نسکورې سترګې

ساقی د ستا پیمانه څه كومه
چې د اشناې مي دی میخورې سترګې

خاطره ژاړه له هجرانه سره
په تصور کښې خو يي ګورې سترګې

څه وشو چې سترګې مې په تا باندې خوږې شولې
چاته پورته نه شوې چې دا ستا په لور کږې شولې

ګوره دا ګرېوان مې چې وحشت څنګه تار تار کړلو
نه شلیږی دا ستا د زلفو سرنګه حلقی شولې

ما خو به وئيل چې د ستا خُله ډېره آسانه ده
ګرانه شوله ځکه دومره خُلې چې راپسې شولې

اوس هم ستا د مينې افسانه زما په شونډو ده
نورې افسانې مې په زړګوټى کښې ورستې شولې

سترګې د خاطر که ستا په سترګو تېروتلی دی
ګورمه دا بدی که زما په حقله ښې شولې

تا به کتو غل چرته خاطره د ورک شوی زړه
نه ګورې چې تا ته د اشنا سترګې بس غلې شولې

چې اشارې کړې ايسارېږم ولې
چې پښېمان یې تیارېږم ولی

په یو ساعت کښې مې بیا بیا ژړوی
چی اوس ژړېږم قرارېږم ولی

درېغه چې مړ دې د ستم نه وے زه
چې نه مړ کيږم ازارېږم ولې

نور به دې سه وکړی باڼه په خاطر
ټول دې پرهر کړمه ويرېږم ولې

اوښکې نه کمېږي خ راماتې شوي
تا چې خندا وکړه نو را زیاتې شوی

څوځلې د اوښکو سره در غلم
دا سنګه جرګې او ننواتې شوې

څو به ګوری ستا سترګی زما سترګې
لرې دې وی خير دے خو چې زیاتې شوې

تا چې د خاطر سره څه کړی دی
خير دے اشنا دا می درته پاتې شوی

ته به په زړه کښې ماله څه راکوې
که راکوي ماله به زړه راکوي

منع به نه شم ستا له دره ځني
په دې دې نه يم که څه نه راکوي

سه لوي اختر دې د ځوانۍ تېرکړلو
ته به لاسونه ماته ښه راکوي

داسی چل وکړه چې ډېر ودودېږم
سبا به ښكليه يوه لمبه راکوې

دا خوشحالی به ماته سوک راکوی
چي ټول غمونه راله ته راکوي

چې ړوند او ګوډ دې کړم نو ماله ښه شوه
اوس خو به هرڅه په کاله راکوي

ضد له خاطره سره مه كوه ته
که یی اواز راله په خله راکوي

ته ما ستاېلې يو په سله نه يې
دا ته زما په وينا څله نه يې

که څوک خپل ځان درته ذرې زری‌ کا
خپله کوې ته د چا خپله نه يې

دا ته خو چرته يې چې نه يې نه يې
هر وخت زما سره ته څله نه يې

خاطر به هم په تا اعتبار کوی لا
ته خوهم هغه يې څه بله نه يې

هر سوک مې د زړه قرارولو له راځي
پوهیږم ولې نه چې قتلولو له راځي

بلبل کړی د ګل وصف که بهار وی که خزان
بورا ته خو ئي بس يو ښکلولو له راځې

غمونه د اشنانه اوس په هېڅ نه هېروم
اے غمهدا دنیا که هېرولو له راځې

ارمانه د اشنا شه د اشنا سره مېشته
چې زړه ته د خاطر ازارولو له راځې

داسې راته ګوري لکه نه چې راته ګورې
نېغ مي له زړګى وځى کاږه چې راته ګورې

کله چې د زلفو ورېځ لرې کړې له مخه
شی دې پلوشې ښکلی باڼه چې راته ګورې

هغه وخت لږ ډېر وی ته چې مخ راځنې پټ کړې
داسې معلومیږی لکه ښه چی را ته ګورې

ته زما د زړه نه د خپل حسن تپوس وکړه
زه به درته ووايمه څه چې راته ګوري

نن خو مې خاطر وکړه چې مه را ته راګوره
زه درته کتے نه شمه ته چې راته ګورې
