زه تږے کېږمه په ژوند کښې ګام په ګام خالقه
تر مورګو ډک ساته زما دَ برخې جام خالقه

چې دې راکړې مرتبه ده د الهام خالقه
خپل خاص بنده دې کړمه فکر مې کړې عام خالقه

د تباهۍ نه وړاندې سم کړه زما قام خالقه
غاښ چې ترې واخلې بیا به څه کړي په بادام خالقه

ته ښه پوهېږي ښه خبر یې کوې پام خالقه
زه نه پوهیږمه د ژوند په انتظام خالقه

په روڼ تندي سترګې په لار یم د قیامت ورځې ته
نور کتے نه شم د وګړو قتل عام خالقه

بغېر له ځانه مې هر چا ته غړۍ دنګه لره
زما دا ذهن د بل چا مه کړې غلام خالقه

چا د نفرت په نوم په صدق دے ایمان راوړے
څوک سنګساریږی تل د مینې په الزام خالقه

دا د معنو سمندرونه دې د کومې راوړل
اے اباسینه سُخنوره د کلام خالقه 

ښکلې څهره، فراخه ذهن، شوخ و شنګ غوندې یم
زه د دې خاورې په رنګونو باندې رنګ غوندې یم

کله د ذات د سرحدونو په ادراک نه رسم
کله دې دومره ویړ وجود کښې داسې تنګ غوندې یم

چې ډیوې سترګې د یار ووینم وې واکه شمه
بیا په ځان چرې نه پوهېږم د پتنګ غوندې یم

نفرت مې زړه نه کډه کړې ده په ټیتو سترګو
وې ئې ! صفا زړګي کښې زه لکه د زنګ غوندې یم

د یار د ښپو ګردونه هم رانجه کووم سترګو له
په زړه بادشاه یم خو په مینه کښې ملنګ غوندې یم

چې په نرمۍ شي نو رېښم څه وي ستا زلفې څه وي
خو په سختۍ کښې په زړه سخت لکه د سنګ غوندې یم

په خاکسارۍ کښې د وګړو د ښپو خاورې یمه
خو په خودۍ کښې د چینار په شانې دنګ غوندې یم

زه اخر څه وکړم مجبور له خپل فطرته یمه
چې اباسین یم خامخا به په غورزنګ غوندې یم 

څه دې حالاتو لېونےکړمه څه تا لېونے
ځان راته کله کله ښکاري په رښتیا لېونے

په انسانانو باندې داسې مترقۍ شوي دي
ماښام اوده شي رواغ رمټ، پاسي سبا لېونے

دا قافله به اخر څنګه تر منزله رسي
ملګري ټول اوتر اوتر دي رهنما لېونے

هغه جنت پرېښے وو ما به له دُنیا وباسي
لکه آدم غوندې زه هم یم د حوا لېونے

یو د یادونو سور انګار دے بله میاشت د بادرو
دا ځل به روغ نه شم که شوم درپسې بیا لېونے

ته به هم یاره کله کله زړه کښې داسې وائې
دا د ژوندون ستړے مزل راسره دا لېونے

په تورو غرونو کښې ئې ځکه زړه راټول غوندې وي
ستا اباسین پېدائشي دے د ښکلا لېونے 

ما د ارمانونو شور ته مه بوځه
دشتې ښه دي بیا مې کور ته مه بوځه

زه د ګل انجام ته خفه کېږمه
ما د ګلشنونو لور ته مه بوځه

مخکښې وزر را چې زړه مې جمع شي
هسې مې په پورته پورته مه بوځه

خدایه چې ژوندو ته په درانه ګوري
داسې انسانان خو ګور ته مه بوځه

زه په اباسین باندې لاهو ښه یم
بیا مې د حالاتو اور ته مه بوځه 

په یو چې کښې په ديدن باندې بنديز
پسرلے او د شرابو نه پرهیز

له ګرېوانه مې د اور بڅري ځي
محبت راله اعصاب کړل ریزمرېز

راوړي نوي پرهرونه هره ورځ
چې جانان مې په نصیب شولو نو خېز

لېونتوب مې کړمه خلاص له بربادۍ
چې د خلقو نه ئې کړمه په ګُرېز

دَل دوبې مې شول بندونه د برداشت
اباسين د عشق راخلاص شولو سر تېز 

د غربت سوي ځواني
لکه زمکه باراني

زما زور زما ځواني
ستا په حسن قرباني

دا د مینې خزانې
زما برخه آسماني

عقل تل په ټپو ړوند
عشق رانجه سلېماني

دا د سرو ګلو موسم
دا بې کچه ځان ځاني

د زړګي سيورے پیتاو
د یو ښکلي ارماني

صوفي ګرځي په براق
ملا ناست دے پېزواني

دا د ویرې نه سجدې
دا د ډب مسلماني

ستا د حسن ترانې
راته یادې زباني

د دولت هر یو انبار
نه دے فضل رباني

په هر طاخ کې دي پراته
ستا خطونه پخواني

محبت څه دے اشنا
سلطاني ده سلطاني

پېښور کښط ملنګي
او په کلي کښې خاني

چې پېدا شومه پښتون
ربه ستا مهرباني

چې ورتلې په اباسین
اوس کوه پهلواني
 
حقه خبره ښه په لوړه کوه
د خپل ضمیر سره ښېګړه کوه

په داسې خاوره باندې ژږند تېروو
چې امن غواړې نو جګړه کوه

زه به درځمه که ته نه شې راتلے
خبردارے خو راته مړه کوه

که زنانه ئې نو رنګونه ګوره
که نارينه  ئې جامه خړه کوه

بې د مزاح نه طنز حرام وګڼه
په زهرو نه، وژل په ګوړه کوه

که فیرنګے ئې نو یو لاس ورکوه
او که پښتون یې ګړه بړه کوه

عېش او عشرت په محلونو غواړه
محبتونه به جونګړه کوه

تخلیق په غوټه نیمه شپه کښې کیږي
خو پاڅېدل په توره خړه کوه
 
سوال به نه کوومه خورم په خاوره مټه
خدایه رزق راکوې له خپله مټه

د هنر کالے سنبال ساتم په کور کښې
نوره هيڅ راسره نشته ګټه وټه

چې دې علم په خوږو یم خبر شوے
د دولت منډه مې پرېښې ده چورلټه

کله کله د اولس په غم کښې زغلم
کله کله کوزېدے نه شم له کټه

دغه خوئ راله خپل رب نه دے راکړے
چې په غاړه کښې مې پرېوزي د چا پټه

دا شمله مې مدام هسکه لرې خدایه
چې پښتون دې پېدا کړے یم په خټه

د انسان د محتاجۍ نه امان غواړم
لکه سپے، چې سړے خوري رزق له چټه

اباسین چې کله خپله لاره پرېښوه
نو دا سر ورله بیا ووه په ګټه 

زه ئې ونیوم له سره چې ته څوک ئې؟
بیا ئې وویستم له دره چې ته څوک ئې؟

هره لاره چې مې ستا طرفته بیائې
اے زما د سوچ محوره! چې ته څوک ئې؟

ګورې زلفې دې په مخ خورې ورې دي
په ورېځو کښې پټ نمره، چې ته څوک ئې؟

ټول ژوندون دې راله وسو په لمبو کښې
اے په زړه ذهن کافره، چې ته څوک ئې؟

پښتونخوا دې د عظمت سندارې وائې
اباسينه، سخنوره، چې ته څوک ئې؟ 

سترګې دې نن په آئینې ستړې کړې
د زلفو بار درله اوږې ستړې کړې

شمعې! وژل دې مناسب نه ګڼم
ګنې په سر بلې لمبې ستړې کړې

د کائنات پېټے په سر او سترګو
خدایه! دې خپل وجود مې ښپې ستړې کړې

شپنغوزې کړي په شومه دم انګازې
ما درپسې لارې او کوڅې ستړې کړې

تا ده خدائے په کور کښې یاد نه شولو
ما ئې په یاد کښې مېخانې ستړې کړې

ناوخته کیږي او مې پرېږده کنه
ته ټول عمري دي بهانې ستړې کړې

ته خو دریاب یې څه کمے نه لرې
تا اباسینه جونې ښې ستړې کړې 
 
دا خبره به کووم په زر کرته
نه شم زه منع کېدے له محبته

په ازغو باندې ګرېوان راټولوومه
راته پېښه شوه د ګل د نزدېکته

محبت مې مجبوري ده زه انسان یم
ځان به څنګه خلاصوومه له فطرته

سر مې راوړو په تلې کښې دا دے راغلم
خبردار یمه د حسن له قیمته

د مستۍ نه مزد کرمه په پټو کښې
ټوله شپه ژرندې ساتمه له غربته

ستا د زلفو خوشبویانې ترېنه خیژي
دا جامې مې ځکه نه وینځم له بته

زړه مې روغ نه دے دا سترګې به دې پوه کړي
لېونو سره دې ناچوي انګته

دومره بار د ښائستونو څنګه یوسي
نرۍ ملا دې جول کوي له نزاکته

ته که سل قسمه خورې زما د نوم نه
ټول رانجه دې بهېدلي دي به ښکته

چې د غرونو لېونے شې اباسینه
ځان دې وویستو له کلی له محلته 

د درد سره تړلے محبت دے ځکه خوږ دے
د ده هم د ښائست هومره قیمت دے ځکه خوږ دے

ګلونه او خوشبو راباندې ګران د چا په مخ دي
د ساز مې د جانان سره نسبت دے ځکه خوږ دے

اسمان چې کله وبرېښي خندا دې راپه یاد شي
باران خو ستا د حسن تلاوت دے ځکه خوږ دے

مرګے خو د جانان غېږې له تله دي خوشحالي ده
ژوندون خو له جانانه عبارت دے ځکه خوږ دے

جادو نه دے د روح د خائستونو آئینه ده
کلام کښې مې اثر د معرفت دے ځکه خوږ دے

په ټوله پښتونخوا کښې ډیر خوږ ژبي بلبلان دي
دا ستا په اباسین کښې صداقت دے ځکه خوږ دے 

هر څوم زما غوندې ساده نه وي چې زیار وباسي
خلق پُښتو مُښتو په تندر ولي کار وباسي

دا استحصال دے د پرَدو که بې حسي ده زمونږ
څه چل خو شته دے چې توبې مو هر سالار وباسي

دو‍‍ئ هر منزل ته په لنډو د رسېدو قائل دي
پښتانه ځکه په سمسور پټي کښې لار وباسي

د داسې باغ به اخر څوک وي چې پالنه وکړي
چې ترې مالیان پخپله بوټي مېوه دار وباسي

دا چې په ځائے د محبت په زر او زور پسې ځي
د وخت د پوزې نه به څوک دغه مهار وباسي

چې به دُرخو د پښتونخوا ورته بلۍ ساتله
آدم لګیا دے د رباب نه هغه تار وباسي

محموده چرته یې لږ راشه ننداره خو وکړه
ایاز دې ګوره تېرې کريکې په بازار وباسي

یقین مې نه شي که بل څوک دغه معیار ومومي
چې خپل وطن له کومه وینه قلمنار وباسي

یاران خو پرېږده دُشمنان ئې هم به ځان مئين کړه
ستا اباسين خلق په دي جرم له ښار وباسي 

انګور سره یاري ده که د بنګ سره یاري ده
د مستو خو د ژوند د هر یو رنګ سره یاري ده

بورا په تورو شونډو د ګلونو بوسې اخلي
د شمعې چې په ډاګه د پتنګ سره یاري ده

ګلاب چې په چمن واز ګرېوان خاندي بلبل ته
د حُسن د بادشاه چې د ملنګ سره یاري ده

دا ځکه کور او ګور او پېښور درې واړه یو دي
زما د باباګانو د اورنګ سره یاري ده

جبین له غواړي ستوري او سپوږمۍ د غاړې هار له
زما د یوه داسي شوخ و شنګ سره یاري ده

ګلونه مړاوي کيږي د پښتو په ګل دره کښې
ستا څنګه اباسینه د غورځنګ سره یاري ده

ته اے د پښتو پښتنو خدایه رامدد شې
د ژوند په اباسین کښې مو نهنګ سره یاري ده 

څوک چې زهر ګام په ګام د خپل مزل خوري
دے به قند د محنت له کوره تل خوري

اصیلان په محبت باندې پوهېږي
کمینه خلق د خپلې لارې مل خوري

زما قام د جهالت نه په امان کړې
یو بڅرے په میلونو لوے ځنګل خوري

سېل چنچڼې د زمري څرمن وکاږي
دا جونګړه به یو ځل دغه محل خوري

څوک چې تشه ککرۍ لکه حباب وړي
د نبۍ سیلۍ څپېړې په ګوګل خوري

چې مدام له د غفلت په خوب اوده وي
ډمامه غوندې په سر باندې وهل خوري

اے زما د پښتني مسلک یارانو
سمسور باغ راله په توره خوله مغل خوري

رهبرانو راله قام داسې تاله کړو
لکه ونه چې خپل لاندې چاپېرچل خوري

دُشمنان به اباسين کښې لاهو کیږي
مینه وال به شیرینې ستا د غزل خوري